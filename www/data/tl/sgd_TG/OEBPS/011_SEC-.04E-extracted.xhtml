<?xml version="1.0" encoding="utf-8" ?>
<html dir="ltr" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="TL">
<head>
<meta charset="utf-8" />
<title>Extracted Text:    4-E Mahahalagang Pangyayari sa Buhay ni Jesus sa Lupa—Magawaing Ministeryo ni Jesus sa Galilea (Bahagi 3) at sa Judea</title>
<link rel="stylesheet" href="css/extracted.css" type="text/css" />
</head>
<body>
<div class="groupExt">
<div class="groupExtScrpCite">
<div class="extScrpCite"><p><a href="011_SEC-.04E.xhtml#citationsource2">^ <strong>(Mar. 8:13-26)</strong></a> <span id="citation2"></span>Sa gayon ay iniwan niya sila, muling lumulan, at umalis patungo sa katapat na baybayin. <strong><sup>14 </sup></strong>At nangyari, nakalimutan nilang magdala ng mga tinapay, at maliban sa isang tinapay ay wala silang dalang anuman sa bangka. <strong><sup>15 </sup></strong>At nagsimula siyang tahasang mag-utos sa kanila at magsabi: “Maging mapagmasid kayo, mag-ingat kayo sa lebadura ng mga Pariseo at sa lebadura ni Herodes.” <strong><sup>16 </sup></strong>Kaya nagtalo sila sa isa’t isa dahil sa wala silang tinapay. <strong><sup>17 </sup></strong>Nang mapansin ito, sinabi niya sa kanila: “Bakit kayo nagtatalo sa dahilang wala kayong tinapay? Hindi pa ba ninyo napag-uunawa at nakukuha ang kahulugan? Ang inyo bang mga puso ay mapurol sa pag-unawa? <strong><sup>18 </sup></strong>‘Bagaman may mga mata, hindi ba kayo nakakakita; at bagaman may mga tainga, hindi ba kayo nakaririnig?’ At hindi ba ninyo naaalaala, <strong><sup>19 </sup></strong>nang pagputul-putulin ko ang limang tinapay para sa limang libong lalaki, kung ilang basket na punô ng mga pira-piraso ang natipon ninyo?” Sinabi nila sa kaniya: “Labindalawa.” <strong><sup>20 </sup></strong>“Nang pagputul-putulin ko ang pito para sa apat na libong lalaki, ilang basket ng panustos na punô ng mga pira-piraso ang natipon ninyo?” At sinabi nila sa kaniya: “Pito.” <strong><sup>21 </sup></strong>Sa gayon ay sinabi niya sa kanila: “Hindi pa ba ninyo nakukuha ang kahulugan?” <strong><sup>22 </sup></strong>Ngayon ay dumating sila sa Betsaida. Dito ay dinala sa kaniya ng mga tao ang isang lalaking bulag, at namanhik sila sa kaniya na hipuin siya. <strong><sup>23 </sup></strong>At hinawakan niya sa kamay ang lalaking bulag, dinala siya sa labas ng nayon, at, pagkadura sa kaniyang mga mata, ipinatong niya ang kaniyang mga kamay sa kaniya at pinasimulan siyang tanungin: “May nakikita ka bang anuman?” <strong><sup>24 </sup></strong>At ang lalaki ay tumingin at nagsimulang magsabi: “Nakakakita ako ng mga tao, sapagkat may namamasdan akong tila mga punungkahoy, ngunit sila ay naglalakad.” <strong><sup>25 </sup></strong>Pagkatapos ay muli niyang ipinatong ang kaniyang mga kamay sa mga mata ng lalaki, at ang lalaki ay nakakita nang malinaw, at nanauli siya, at nakita na niyang maliwanag ang lahat ng mga bagay. <strong><sup>26 </sup></strong>Kaya pinauwi niya siya sa tahanan, na sinasabi: “Ngunit huwag kang pumasok sa nayon.”</p><p></p></div>
<div class="extScrpCite"><p><a href="011_SEC-.04E.xhtml#citationsource3">^ <strong>(Mat. 16:13-28)</strong></a> <span id="citation3"></span>Ngayon nang makaparoon na siya sa mga bahagi ng Cesarea Filipos, tinanong ni Jesus ang kaniyang mga alagad: “Sino ang Anak ng tao ayon sa sinasabi ng mga tao?” <strong><sup>14 </sup></strong>Sinabi nila: “Ang ilan ay nagsasabing si Juan Bautista, ang iba ay si Elias, ang iba pa ay si Jeremias o isa sa mga propeta.” <strong><sup>15 </sup></strong>Sinabi niya sa kanila: “Kayo naman, sino ako ayon sa sinasabi ninyo?” <strong><sup>16 </sup></strong>Bilang sagot ay sinabi ni Simon Pedro: “Ikaw ang Kristo, ang Anak ng Diyos na buháy.” <strong><sup>17 </sup></strong>Bilang tugon ay sinabi ni Jesus sa kaniya: “Maligaya ka, Simon na anak ni Jonas, sapagkat hindi ito isiniwalat sa iyo ng laman at dugo, kundi ng aking Ama na nasa langit. <strong><sup>18 </sup></strong>Gayundin, sinasabi ko sa iyo, Ikaw ay si Pedro, at sa batong-limpak na ito ay itatayo ko ang aking kongregasyon, at ang mga pintuang-daan ng Hades ay hindi makapananaig dito. <strong><sup>19 </sup></strong>Ibibigay ko sa iyo ang mga susi ng kaharian ng langit, at anuman ang iyong igapos sa lupa ay magiging ang bagay na iginapos sa langit, at anuman ang iyong kalagan sa lupa ay magiging ang bagay na kinalagan sa langit.” <strong><sup>20 </sup></strong>Nang magkagayon ay mahigpit niyang inutusan ang mga alagad na huwag sabihin kaninuman na siya ang Kristo. <strong><sup>21 </sup></strong>Mula nang panahong iyon ay pinasimulan ni Jesu-Kristo na ipakita sa kaniyang mga alagad na siya ay kailangang pumaroon sa Jerusalem at magdusa ng maraming bagay mula sa matatandang lalaki at mga punong saserdote at mga eskriba, at patayin, at sa ikatlong araw ay ibangon. <strong><sup>22 </sup></strong>Dahil dito ay dinala siya ni Pedro sa tabi at sinimulan siyang sawayin, na sinasabi: “Maging mabait ka sa iyong sarili, Panginoon; hindi kailanman mangyayari sa iyo ang kahihinatnang ito.” <strong><sup>23 </sup></strong>Ngunit, pagtalikod niya, sinabi niya kay Pedro: “Lumagay ka sa likuran ko, Satanas! Ikaw ay isang katitisuran sa akin, sapagkat iniisip mo, hindi ang mga kaisipan ng Diyos, kundi yaong sa mga tao.” <strong><sup>24 </sup></strong>Nang magkagayon ay sinabi ni Jesus sa kaniyang mga alagad: “Kung ang sinuman ay nagnanais na sumunod sa akin, itatwa niya ang kaniyang sarili at buhatin ang kaniyang pahirapang tulos at patuloy akong sundan. <strong><sup>25 </sup></strong>Sapagkat ang sinumang nagnanais magligtas ng kaniyang kaluluwa ay mawawalan nito; ngunit ang sinumang mawalan ng kaniyang kaluluwa alang-alang sa akin ay makasusumpong nito. <strong><sup>26 </sup></strong>Sapagkat ano ang magiging pakinabang ng isang tao kung matamo niya ang buong sanlibutan ngunit maiwala naman ang kaniyang kaluluwa? o ano ang ibibigay ng isang tao bilang kapalit ng kaniyang kaluluwa? <strong><sup>27 </sup></strong>Sapagkat ang Anak ng tao ay itinalagang dumating na nasa kaluwalhatian ng kaniyang Ama kasama ng kaniyang mga anghel, at kung magkagayon ay gagantihan niya ang bawat isa ayon sa kaniyang paggawi. <strong><sup>28 </sup></strong>Katotohanang sinasabi ko sa inyo na may ilan sa mga nakatayo rito na hindi nga makatitikim ng kamatayan hanggang sa makita muna nila ang Anak ng tao na dumarating sa kaniyang kaharian.”</p><p></p></div>
<div class="extScrpCite"><p><a href="011_SEC-.04E.xhtml#citationsource4">^ <strong>(Mar. 8:27-9:1)</strong></a> <span id="citation4"></span>Si Jesus at ang kaniyang mga alagad ngayon ay umalis patungo sa mga nayon ng Cesarea Filipos, at sa daan ay nagsimula siyang magtanong sa kaniyang mga alagad, na sinasabi sa kanila: “Sino ako ayon sa sinasabi ng mga tao?” <strong><sup>28 </sup></strong>Sinabi nila sa kaniya: “Si Juan Bautista, at ang iba, si Elias, ang iba pa, Isa sa mga propeta.” <strong><sup>29 </sup></strong>At iniharap niya sa kanila ang tanong: “Kayo naman, sino ako ayon sa sinasabi ninyo?” Bilang sagot ay sinabi ni Pedro sa kaniya: “Ikaw ang Kristo.” <strong><sup>30 </sup></strong>Sa gayon ay mahigpit niya silang inutusan na huwag sabihin kaninuman ang tungkol sa kaniya. <strong><sup>31 </sup></strong>Gayundin, pinasimulan niyang ituro sa kanila na ang Anak ng tao ay kailangang dumanas ng maraming pagdurusa at itakwil ng matatandang lalaki at ng mga punong saserdote at ng mga eskriba at patayin, at bumangon pagkaraan ng tatlong araw. <strong><sup>32 </sup></strong>Sa katunayan, may pagkatahasan niyang ipinapahayag iyon. Ngunit dinala siya ni Pedro sa tabi at pinasimulan siyang sawayin. <strong><sup>33 </sup></strong>Bumaling siya, tumingin sa kaniyang mga alagad at sinaway si Pedro, at sinabi: “Lumagay ka sa likuran ko, Satanas, sapagkat iniisip mo, hindi ang mga kaisipan ng Diyos, kundi yaong sa mga tao.” <strong><sup>34 </sup></strong>Tinawag niya ngayon ang pulutong kasama ng kaniyang mga alagad at sinabi sa kanila: “Kung ang sinuman ay nagnanais na sumunod sa akin, itatwa niya ang kaniyang sarili at buhatin ang kaniyang pahirapang tulos at sundan ako nang patuluyan. <strong><sup>35 </sup></strong>Sapagkat ang sinumang nagnanais magligtas ng kaniyang kaluluwa ay mawawalan nito; ngunit ang sinumang mawalan ng kaniyang kaluluwa alang-alang sa akin at sa mabuting balita ay magliligtas nito. <strong><sup>36 </sup></strong>Tunay nga, ano ang pakinabang ng isang tao na matamo ang buong sanlibutan at maiwala ang kaniyang kaluluwa? <strong><sup>37 </sup></strong>Ano nga ang ibibigay ng isang tao bilang kapalit ng kaniyang kaluluwa? <strong><sup>38 </sup></strong>Sapagkat ang sinumang magmakahiya sa akin at sa aking mga salita sa mapangalunya at makasalanang salinlahing ito, ikahihiya rin siya ng Anak ng tao kapag siya ay dumating na nasa kaluwalhatian ng kaniyang Ama kasama ng mga banal na anghel.” </p><p><strong>9 </strong>Karagdagan pa, sinabi pa niya sa kanila: “Katotohanang sinasabi ko sa inyo, May ilan sa mga nakatayo rito na hindi nga makatitikim ng kamatayan hanggang sa makita muna nila ang kaharian ng Diyos na dumating na sa kapangyarihan.”</p><p></p></div>
<div class="extScrpCite"><p><a href="011_SEC-.04E.xhtml#citationsource6">^ <strong>(Mat. 17:1-13)</strong></a> <span id="citation6"></span>Pagkaraan ng anim na araw ay isinama ni Jesus si Pedro at si Santiago at si Juan na kaniyang kapatid at dinala sila sa isang napakataas na bundok nang sila lamang. <strong><sup>2 </sup></strong>At siya ay nagbagong-anyo sa harap nila, at ang kaniyang mukha ay suminag na gaya ng araw, at ang kaniyang mga panlabas na kasuutan ay nagningning na gaya ng liwanag. <strong><sup>3 </sup></strong>At, narito! nagpakita sa kanila sina Moises at Elias, na nakikipag-usap sa kaniya. <strong><sup>4 </sup></strong>Bilang tugon ay sinabi ni Pedro kay Jesus: “Panginoon, mabuti para sa atin ang dumito. Kung nais mo, magtatayo ako rito ng tatlong tolda, isa para sa iyo at isa para kay Moises at isa para kay Elias.” <strong><sup>5 </sup></strong>Habang siya ay nagsasalita pa, narito! isang maliwanag na ulap ang lumilim sa kanila, at, narito! isang tinig mula sa ulap, na nagsasabi: “Ito ang aking Anak, ang minamahal, na aking sinang-ayunan; makinig kayo sa kaniya.” <strong><sup>6 </sup></strong>Sa pagkarinig nito ay isinubsob ng mga alagad ang kanilang mga mukha at lubhang natakot. <strong><sup>7 </sup></strong>Nang magkagayon ay lumapit si Jesus at paghipo sa kanila ay nagsabi: “Tumayo kayo at huwag matakot.” <strong><sup>8 </sup></strong>Nang itingala nila ang kanilang mga mata, wala silang nakitang sinuman kundi si Jesus lamang. <strong><sup>9 </sup></strong>At habang bumababa sila mula sa bundok, inutusan sila ni Jesus, na sinasabi: “Huwag ninyong sabihin ang pangitain sa kaninuman hanggang sa ang Anak ng tao ay ibangon mula sa mga patay.” <strong><sup>10 </sup></strong>Gayunman, iniharap sa kaniya ng mga alagad ang tanong: “Bakit, kung gayon, sinasabi ng mga eskriba na kailangan munang dumating si Elias?” <strong><sup>11 </sup></strong>Bilang tugon ay sinabi niya: “Si Elias ay talaga ngang darating at magsasauli ng lahat ng mga bagay. <strong><sup>12 </sup></strong>Gayunman, sinasabi ko sa inyo na dumating na si Elias at hindi nila siya nakilala kundi ginawa sa kaniya ang mga bagay na nais nila. Sa ganitong paraan din ang Anak ng tao ay itinalagang magdusa sa kanilang mga kamay.” <strong><sup>13 </sup></strong>Nang magkagayon ay naunawaan ng mga alagad na sinalita niya sa kanila ang tungkol kay Juan Bautista.</p><p></p></div>
<div class="extScrpCite"><p><a href="011_SEC-.04E.xhtml#citationsource7">^ <strong>(Mar. 9:2-13)</strong></a> <span id="citation7"></span>Alinsunod dito pagkaraan ng anim na araw ay isinama ni Jesus si Pedro at si Santiago at si Juan, at dinala sila sa isang napakataas na bundok nang sila-sila lamang. At siya ay nagbagong-anyo sa harap nila, <strong><sup>3 </sup></strong>at ang kaniyang mga panlabas na kasuutan ay kuminang, lalong higit na maputi kaysa sa magagawang pagpapaputi ng sinumang tagapaglinis ng damit sa ibabaw ng lupa. <strong><sup>4 </sup></strong>Gayundin, si Elias na kasama si Moises ay nagpakita sa kanila, at nakikipag-usap sila kay Jesus. <strong><sup>5 </sup></strong>At bilang tugon ay sinabi ni Pedro kay Jesus: “Rabbi, mabuti para sa atin ang dumito, kaya magtayo tayo ng tatlong tolda, isa para sa iyo at isa para kay Moises at isa para kay Elias.” <strong><sup>6 </sup></strong>Sa katunayan, hindi niya alam kung ano ang itutugon niya, sapagkat sila ay lubhang natakot. <strong><sup>7 </sup></strong>At isang ulap ang namuo, na lumilim sa kanila, at isang tinig ang nanggaling sa ulap: “Ito ang aking Anak, ang minamahal; makinig kayo sa kaniya.” <strong><sup>8 </sup></strong>Gayunman, bigla na lang, sila ay tumingin sa palibot at wala nang nakita pang sinumang kasama nila, maliban lamang kay Jesus. <strong><sup>9 </sup></strong>Samantalang bumababa sila sa bundok, tahasan niya silang inutusan na huwag ilahad kaninuman ang nakita nila, hanggang sa pagkatapos na ang Anak ng tao ay bumangon mula sa mga patay. <strong><sup>10 </sup></strong>At isinapuso nila ang salita, ngunit pinag-usapan nila sa kani-kanilang sarili kung ano ang kahulugan ng pagbangong ito mula sa mga patay. <strong><sup>11 </sup></strong>At pinasimulan nila siyang tanungin, na sinasabi: “Bakit sinasabi ng mga eskriba na una muna ay kailangang dumating si Elias?” <strong><sup>12 </sup></strong>Sinabi niya sa kanila: “Si Elias ay talagang darating muna at magsasauli ng lahat ng mga bagay; ngunit paano ngang nasusulat may kaugnayan sa Anak ng tao na siya ay kailangang dumanas ng maraming pagdurusa at maituring na walang halaga? <strong><sup>13 </sup></strong>Ngunit sinasabi ko sa inyo, Si Elias, sa katunayan, ay dumating na, at ginawa nila sa kaniya ang lahat ng mga bagay na nais nila, gaya ng nasusulat may kaugnayan sa kaniya.”</p><p></p></div>
<div class="extScrpCite"><p><a href="011_SEC-.04E.xhtml#citationsource10">^ <strong>(Mar. 9:14-29)</strong></a> <span id="citation10"></span>Ngayon, nang makarating sila sa iba pang mga alagad, napansin nila ang isang malaking pulutong sa palibot nila at ang mga eskriba na nakikipagtalo sa kanila. <strong><sup>15 </sup></strong>Ngunit nang sandaling makita siya ng buong pulutong ay natigilan sila, at, patakbong lumalapit sa kaniya, pinasimulan nila siyang batiin. <strong><sup>16 </sup></strong>At tinanong niya sila: “Ano ang ipinakikipagtalo ninyo sa kanila?” <strong><sup>17 </sup></strong>At ang isa sa pulutong ay sumagot sa kaniya: “Guro, dinala ko sa iyo ang aking anak na lalaki sapagkat siya ay may espiritung pipi; <strong><sup>18 </sup></strong>at saanman siya panaigan nito ay isinusubsob siya nito sa lupa, at bumubula ang kaniyang bibig at nagngangalit ang kaniyang mga ngipin at nawawalan siya ng lakas. At sinabi ko sa iyong mga alagad na palayasin ito, ngunit hindi nila makaya.” <strong><sup>19 </sup></strong>Bilang tugon ay sinabi niya sa kanila: “O salinlahing walang pananampalataya, hanggang kailan ko kayo pakikisamahan? Hanggang kailan ko kayo pagtitiisan? Dalhin ninyo siya sa akin.” <strong><sup>20 </sup></strong>Kaya dinala nila siya sa kaniya. Ngunit pagkakita sa kaniya ay karaka-rakang pinangisay ng espiritu ang bata, at pagkabagsak sa lupa ay nagpagulung-gulong siya, na bumubula ang bibig. <strong><sup>21 </sup></strong>At tinanong niya ang kaniyang ama: “Gaano katagal na itong nangyayari sa kaniya?” Sinabi niya: “Mula pa sa pagkabata; <strong><sup>22 </sup></strong>at muli’t muli siyang inihahagis nito kapuwa sa apoy at sa tubig upang puksain siya. Ngunit kung kaya mong gawin ang anuman, mahabag ka sa amin at tulungan mo kami.” <strong><sup>23 </sup></strong>Sinabi ni Jesus sa kaniya: “Ang pananalitang iyan, ‘Kung kaya mo’! Aba, lahat ng mga bagay ay maaaring mangyari sa isa kung ang isa ay may pananampalataya.” <strong><sup>24 </sup></strong>Kaagad na sumigaw, ang ama ng bata ay nagsabi: “Mayroon akong pananampalataya! Tulungan mo ako kung saan ako nangangailangan ng pananampalataya!” <strong><sup>25 </sup></strong>Nang mapansin nga na isang pulutong ang nagtatakbuhan patungo sa kanila, sinaway ni Jesus ang maruming espiritu, na sinasabi rito: “Ikaw na espiritung pipi at bingi, inuutusan kita, lumabas ka sa kaniya at huwag ka nang pumasok pa sa kaniya.” <strong><sup>26 </sup></strong>At pagkatapos sumigaw at dumanas ng maraming pangingisay ay lumabas ito; at siya ay naging gaya ng patay, kung kaya ang nakararami sa kanila ay nagsabi: “Siya ay patay na!” <strong><sup>27 </sup></strong>Ngunit hinawakan siya ni Jesus sa kamay at ibinangon siya, at siya ay tumindig. <strong><sup>28 </sup></strong>Kaya pagkapasok niya sa isang bahay ay nagtanong sa kaniya nang sarilinan ang kaniyang mga alagad: “Bakit hindi namin iyon mapalayas?” <strong><sup>29 </sup></strong>At sinabi niya sa kanila: “Ang uring ito ay hindi mapalalabas ng anuman malibang sa pamamagitan ng panalangin.”</p><p></p></div>
<div class="extScrpCite"><p><a href="011_SEC-.04E.xhtml#citationsource16">^ <strong>(Mat. 18:1-35)</strong></a> <span id="citation16"></span>Nang oras na iyon ang mga alagad ay lumapit kay Jesus at nagsabi: “Sino talaga ang pinakadakila sa kaharian ng langit?” <strong><sup>2 </sup></strong>Kaya, pagkatawag niya sa isang bata, inilagay niya ito sa gitna nila <strong><sup>3 </sup></strong>at sinabi: “Katotohanang sinasabi ko sa inyo, Malibang kayo ay manumbalik at maging gaya ng mga bata, hindi kayo sa anumang paraan makapapasok sa kaharian ng langit. <strong><sup>4 </sup></strong>Samakatuwid, ang sinumang magpapakababa ng kaniyang sarili na tulad ng batang ito ang siyang pinakadakila sa kaharian ng langit; <strong><sup>5 </sup></strong>at ang sinumang tumatanggap sa isang batang tulad nito salig sa aking pangalan ay tumatanggap din sa akin. <strong><sup>6 </sup></strong>Ngunit ang sinumang tumitisod sa isa sa maliliit na ito na nananampalataya sa akin, higit na kapaki-pakinabang sa kaniya na bitinan ang kaniyang leeg ng isang gilingang-bato na gaya niyaong iniikot ng isang asno at ilubog sa malawak na laot ng dagat. <strong><sup>7 </sup></strong>“Sa aba ng sanlibutan dahil sa mga katitisuran! Sabihin pa, kinakailangang dumating ang mga katitisuran, ngunit sa aba ng tao na sa pamamagitan niya ay darating ang katitisuran! <strong><sup>8 </sup></strong>Kaya nga, kung ang iyong kamay o ang iyong paa ay nagpapatisod sa iyo, putulin mo ito at itapon mula sa iyo; mas mainam pa sa iyo na pumasok sa buhay na baldado o pilay kaysa maitapon ka na may dalawang kamay o dalawang paa sa walang-hanggang apoy. <strong><sup>9 </sup></strong>Gayundin, kung ang iyong mata ay nagpapatisod sa iyo, dukitin mo ito at itapon mula sa iyo; mas mainam pa sa iyo na pumasok na iisa ang mata sa buhay kaysa maitapon ka na may dalawang mata sa maapoy na Gehenna. <strong><sup>10 </sup></strong>Tiyakin na hindi ninyo hinahamak ang isa sa maliliit na ito; sapagkat sinasabi ko sa inyo na laging nakikita ng kanilang mga anghel sa langit ang mukha ng aking Ama na nasa langit. <strong><sup>11 </sup></strong>—— <strong><sup>12 </sup></strong>“Ano sa palagay ninyo? Kung ang isang tao ay magkaroon ng isang daang tupa at maligaw ang isa sa kanila, hindi ba niya iiwan ang siyamnapu’t siyam sa mga bundok at hahayo sa paghahanap sa isa na naliligaw? <strong><sup>13 </sup></strong>At kung mangyaring masumpungan niya ito, sinasabi ko sa inyo nang may katiyakan, siya ay magsasaya nang higit dahil dito kaysa sa siyamnapu’t siyam na hindi naligaw. <strong><sup>14 </sup></strong>Sa gayunding paraan hindi kanais-nais na bagay sa aking Ama na nasa langit na ang isa sa maliliit na ito ay malipol. <strong><sup>15 </sup></strong>“Isa pa, kung ang kapatid mo ay magkasala, pumaroon ka at ihayag ang kaniyang pagkakamali na ikaw at siya lamang. Kung makinig siya sa iyo, natamo mo ang iyong kapatid. <strong><sup>16 </sup></strong>Ngunit kung hindi siya makinig, magsama ka ng isa o dalawa pa, upang sa bibig ng dalawa o tatlong saksi ay maitatag ang bawat bagay. <strong><sup>17 </sup></strong>Kung hindi siya makinig sa kanila, sabihin mo sa kongregasyon. Kung hindi siya makinig kahit sa kongregasyon, ituring mo siyang gaya ng tao ng mga bansa at gaya ng maniningil ng buwis. <strong><sup>18 </sup></strong>“Katotohanang sinasabi ko sa inyo, Anumang bagay ang inyong igapos sa lupa ay magiging mga bagay na iginapos sa langit, at anumang bagay ang inyong kalagan sa lupa ay magiging mga bagay na kinalagan sa langit. <strong><sup>19 </sup></strong>Muli ay katotohanang sinasabi ko sa inyo, Kung ang dalawa sa inyo sa lupa ay magkasundo may kinalaman sa anumang bagay na mahalaga na kanilang hihilingin, magaganap iyon para sa kanila dahil sa aking Ama sa langit. <strong><sup>20 </sup></strong>Sapagkat kung saan may dalawa o tatlo na nagtitipon sa aking pangalan, naroon ako sa gitna nila.” <strong><sup>21 </sup></strong>Nang magkagayon ay lumapit si Pedro at nagsabi sa kaniya: “Panginoon, ilang ulit na magkakasala ang aking kapatid laban sa akin at magpapatawad ako sa kaniya? Hanggang sa pitong ulit?” <strong><sup>22 </sup></strong>Sinabi ni Jesus sa kaniya: “Sinasabi ko sa iyo, hindi, Hanggang sa pitong ulit, kundi, Hanggang sa pitumpu’t pitong ulit. <strong><sup>23 </sup></strong>“Iyan ang dahilan kung bakit ang kaharian ng langit ay naging tulad ng isang tao, isang hari, na nais makipagtuos ng mga kuwenta sa kaniyang mga alipin. <strong><sup>24 </sup></strong>Nang pasimulan niyang tuusin ang mga iyon, may dinalang isang tao na may utang sa kaniya na sampung libong talento [=60,000,000 denario]. <strong><sup>25 </sup></strong>Ngunit dahil wala siyang kakayahang bayaran ito, iniutos ng kaniyang panginoon na siya at ang kaniyang asawa at ang kaniyang mga anak at ang lahat ng mga bagay na taglay niya ay ipagbili upang makabayad. <strong><sup>26 </sup></strong>Nang magkagayon ay sumubsob ang alipin at nagsimulang mangayupapa sa kaniya, na sinasabi, ‘Maging matiisin ka sa akin at babayaran ko sa iyo ang lahat.’ <strong><sup>27 </sup></strong>Sa pagkahabag dahil dito, ang aliping iyon ay pinawalan ng kaniyang panginoon at kinansela ang kaniyang utang. <strong><sup>28 </sup></strong>Ngunit ang aliping iyon ay lumabas at nasumpungan ang isa sa kaniyang mga kapuwa alipin na nagkakautang sa kaniya ng isang daang denario; at, pagsunggab dito, pinasimulan niyang sakalin ito, na sinasabi, ‘Bayaran mo ang anumang utang mo.’ <strong><sup>29 </sup></strong>Nang magkagayon ay sumubsob ang kaniyang kapuwa alipin at nagsimulang mamanhik sa kaniya, na sinasabi, ‘Maging matiisin ka sa akin at babayaran kita.’ <strong><sup>30 </sup></strong>Gayunman, hindi siya pumayag, kundi umalis at ipinatapon ito sa bilangguan hanggang sa mabayaran nito ang pagkakautang. <strong><sup>31 </sup></strong>Sa gayon, nang makita ng kaniyang mga kapuwa alipin ang mga bagay na nangyari, lubha silang napighati, at pumaroon sila at nilinaw sa kanilang panginoon ang lahat ng mga bagay na nangyari. <strong><sup>32 </sup></strong>Nang magkagayon ay ipinatawag siya ng kaniyang panginoon at sinabi sa kaniya, ‘Balakyot na alipin, kinansela ko ang lahat ng utang na iyon para sa iyo, nang mamanhik ka sa akin. <strong><sup>33 </sup></strong>Hindi ba dapat na ikaw naman ay maawa sa iyong kapuwa alipin, kung paanong ako rin ay naawa sa iyo?’ <strong><sup>34 </sup></strong>Dahil dito ay dinala siya ng kaniyang panginoon, na napukaw sa pagkapoot, sa mga tagapagbilanggo, hanggang sa mabayaran niyang lahat ang pagkakautang. <strong><sup>35 </sup></strong>Sa katulad na paraan din makikitungo sa inyo ang aking makalangit na Ama kung hindi kayo magpapatawad mula sa inyong mga puso, ang bawat isa sa kaniyang kapatid.”</p><p></p></div>
<div class="extScrpCite"><p><a href="011_SEC-.04E.xhtml#citationsource17">^ <strong>(Mar. 9:33-50)</strong></a> <span id="citation17"></span>At dumating sila sa Capernaum. Ngayon nang nasa loob na siya ng bahay ay iniharap niya ang tanong sa kanila: “Ano ang pinagtatalunan ninyo sa daan?” <strong><sup>34 </sup></strong>Nanatili silang tahimik, sapagkat sa daan ay nagtatalu-talo sila kung sino ang mas dakila. <strong><sup>35 </sup></strong>Kaya umupo siya at tinawag ang labindalawa at sinabi sa kanila: “Kung ang sinuman ay nagnanais na maging una, siya ay dapat na maging huli sa lahat at lingkod ng lahat.” <strong><sup>36 </sup></strong>At kumuha siya ng isang bata, pinatayo ito sa gitna nila at iniyakap dito ang kaniyang mga bisig at sinabi sa kanila: <strong><sup>37 </sup></strong>“Ang sinumang tumatanggap sa isa sa mga batang tulad nito salig sa aking pangalan ay tumatanggap sa akin; at ang sinumang tumatanggap sa akin ay tumatanggap, hindi lamang sa akin, kundi gayundin sa kaniya na nagsugo sa akin.” <strong><sup>38 </sup></strong>Sinabi ni Juan sa kaniya: “Guro, nakita namin ang isang tao na nagpapalayas ng mga demonyo sa pamamagitan ng paggamit ng iyong pangalan at sinikap naming pigilan siya, sapagkat hindi siya sumasama sa atin.” <strong><sup>39 </sup></strong>Ngunit sinabi ni Jesus: “Huwag ninyo siyang tangkaing pigilan, sapagkat walang sinumang gagawa ng makapangyarihang gawa salig sa aking pangalan ang madaling makapanlalait sa akin; <strong><sup>40 </sup></strong>sapagkat siya na hindi laban sa atin ay panig sa atin. <strong><sup>41 </sup></strong>Sapagkat ang sinumang magbigay sa inyo ng isang kopa ng tubig na maiinom sa dahilang kayo ay kay Kristo, katotohanang sinasabi ko sa inyo, sa anumang paraan ay hindi siya mawawalan ng kaniyang gantimpala. <strong><sup>42 </sup></strong>Ngunit ang sinumang tumitisod sa isa sa maliliit na ito na naniniwala, magiging mas mainam pa sa kaniya kung ang isang gilingang-bato na gaya niyaong iniikot ng isang asno ay itali sa kaniyang leeg at ihagis nga siya sa dagat. <strong><sup>43 </sup></strong>“At kung sakaling ang iyong kamay ay nagpapatisod sa iyo, putulin mo ito; mas mainam pa sa iyo na pumasok sa buhay na baldado kaysa may dalawang kamay kang mapunta sa Gehenna, sa apoy na hindi mapapatay. <strong><sup>44 </sup></strong>—— <strong><sup>45 </sup></strong>At kung ang iyong paa ay nagpapatisod sa iyo, putulin mo ito; mas mainam pa sa iyo na pumasok sa buhay na pilay kaysa may dalawang paa kang mapahagis sa Gehenna. <strong><sup>46 </sup></strong>—— <strong><sup>47 </sup></strong>At kung ang iyong mata ay nagpapatisod sa iyo, itapon mo ito; mas mainam pa sa iyo na pumasok na iisa ang mata sa kaharian ng Diyos kaysa may dalawang mata kang mapahagis sa Gehenna, <strong><sup>48 </sup></strong>kung saan ang kanilang mga uod ay hindi namamatay at ang apoy ay hindi naaapula. <strong><sup>49 </sup></strong>“Sapagkat ang bawat isa ay dapat maasnan ng apoy. <strong><sup>50 </sup></strong>Ang asin ay mainam; ngunit kung sakaling maiwala ng asin ang bisa nito, ano nga ang ipaninimpla ninyo rito? Magkaroon kayo ng asin sa inyong sarili, at panatilihin ang kapayapaan sa isa’t isa.”</p><p></p></div>
<div class="extScrpCite"><p><a href="011_SEC-.04E.xhtml#citationsource20">^ <strong>(Luc. 9:51-62)</strong></a> <span id="citation20"></span>Habang ang mga araw ay dumarating na ngayon sa kalubusan upang tanggapin siya sa itaas, matatag niyang itinuon ang kaniyang mukha na pumaroon sa Jerusalem. <strong><sup>52 </sup></strong>Kaya nagsugo siya ng mga mensahero sa unahan niya. At sila ay humayo at pumasok sa isang nayon ng mga Samaritano, upang maghanda para sa kaniya; <strong><sup>53 </sup></strong>ngunit hindi nila siya tinanggap, sapagkat ang kaniyang mukha ay nakatuon sa pagparoon sa Jerusalem. <strong><sup>54 </sup></strong>Nang makita ito ng mga alagad na sina Santiago at Juan ay sinabi nila: “Panginoon, ibig mo bang sabihin namin sa apoy na bumaba mula sa langit at lipulin sila?” <strong><sup>55 </sup></strong>Ngunit bumaling siya at sinaway sila. <strong><sup>56 </sup></strong>Nang magkagayon ay pumaroon sila sa ibang nayon. <strong><sup>57 </sup></strong>Habang humahayo nga sila sa daan, may nagsabi sa kaniya: “Susundan kita saan ka man pumaroon.” <strong><sup>58 </sup></strong>At sinabi ni Jesus sa kaniya: “Ang mga sorra ay may mga lungga at ang mga ibon sa langit ay may mga dapuan, ngunit ang Anak ng tao ay walang dakong mahihigan ng kaniyang ulo.” <strong><sup>59 </sup></strong>Sa gayon ay sinabi niya sa isa pa: “Maging tagasunod kita.” Sinabi ng lalaki: “Pahintulutan mo muna akong umalis at ilibing ang aking ama.” <strong><sup>60 </sup></strong>Ngunit sinabi niya sa kaniya: “Hayaan mong ilibing ng mga patay ang kanilang mga patay, ngunit humayo ka at ipahayag nang malawakan ang kaharian ng Diyos.” <strong><sup>61 </sup></strong>At may isa pang nagsabi: “Susundan kita, Panginoon; ngunit pahintulutan mo muna akong magpaalam sa aking mga kasambahay.” <strong><sup>62 </sup></strong>Sinabi ni Jesus sa kaniya: “Walang taong naglagay ng kaniyang kamay sa araro at tumitingin sa mga bagay na nasa likuran ang karapat-dapat sa kaharian ng Diyos.”</p><p></p></div>
<div class="extScrpCite"><p><a href="011_SEC-.04E.xhtml#citationsource22">^ <strong>(Juan 7:11-52)</strong></a> <span id="citation22"></span>Kaya nga pinasimulan siyang hanapin ng mga Judio sa kapistahan at sinabi: “Nasaan ang taong iyon?” <strong><sup>12 </sup></strong>At nagkaroon ng maraming usap-usapan tungkol sa kaniya sa gitna ng mga pulutong. Ang ilan ay nagsasabi: “Siya ay mabuting tao.” Ang iba naman ay nagsasabi: “Hindi siya gayon, kundi inililigaw niya ang pulutong.” <strong><sup>13 </sup></strong>Sabihin pa, walang sinuman ang nagsasalita tungkol sa kaniya nang hayagan dahil sa takot sa mga Judio. <strong><sup>14 </sup></strong>Nang ang kapistahan ngayon ay nasa kalagitnaan na, umahon si Jesus sa templo at nagsimulang magturo. <strong><sup>15 </sup></strong>Sa gayon ay namangha ang mga Judio, na sinasabi: “Paanong ang taong ito ay may kaalaman sa mga titik, samantalang hindi siya nakapag-aral sa mga paaralan?” <strong><sup>16 </sup></strong>Sumagot naman si Jesus sa kanila at nagsabi: “Ang itinuturo ko ay hindi sa akin, kundi sa kaniya na nagsugo sa akin. <strong><sup>17 </sup></strong>Kung ang sinuman ay nagnanais na gawin ang Kaniyang kalooban, makikilala niya tungkol sa turo kung ito ay mula sa Diyos o ako ay nagsasalita nang mula sa aking sarili. <strong><sup>18 </sup></strong>Siya na nagsasalita mula sa kaniyang sarili ay nagnanasa ng kaniyang sariling kaluwalhatian; ngunit siya na nagnanasa ng kaluwalhatian niya na nagsugo sa kaniya, ang isang ito ay totoo, at walang kalikuan sa kaniya. <strong><sup>19 </sup></strong>Ibinigay ni Moises sa inyo ang Kautusan, hindi ba? Ngunit walang isa man sa inyo ang sumusunod sa Kautusan. Bakit ninyo sinisikap na patayin ako?” <strong><sup>20 </sup></strong>Sumagot ang pulutong: “Mayroon kang demonyo. Sino ang nagsisikap na pumatay sa iyo?” <strong><sup>21 </sup></strong>Bilang sagot ay sinabi ni Jesus sa kanila: “Isang gawa ang aking ginawa, at kayong lahat ay namamangha. <strong><sup>22 </sup></strong>Sa dahilang ito ibinigay ni Moises sa inyo ang pagtutuli—hindi dahil mula iyon kay Moises, kundi dahil mula iyon sa mga ninuno—at tinutuli ninyo ang isang tao kapag sabbath. <strong><sup>23 </sup></strong>Kung ang isang tao ay tumatanggap ng pagtutuli sa sabbath upang hindi malabag ang kautusan ni Moises, kayo ba ay may matinding galit sa akin dahil lubusan kong pinabuti ang kalusugan ng isang tao nang sabbath? <strong><sup>24 </sup></strong>Huwag na kayong humatol sa panlabas na kaanyuan, kundi humatol kayo ng matuwid na paghatol.” <strong><sup>25 </sup></strong>Sa gayon ang ilan sa mga tumatahan sa Jerusalem ay nagsimulang magsabi: “Ito ang taong sinisikap nilang patayin, hindi ba? <strong><sup>26 </sup></strong>At gayunma’y tingnan ninyo! nagsasalita siya sa madla, at wala silang sinasabi sa kaniya. Hindi pa alam ng mga tagapamahala nang may katiyakan na ito nga ang Kristo, hindi ba? <strong><sup>27 </sup></strong>Ngunit alam namin kung saan nagmula ang taong ito; gayunman kapag dumating ang Kristo, walang sinuman ang makaaalam kung saan siya nagmula.” <strong><sup>28 </sup></strong>Sa gayon ay sumigaw si Jesus habang nagtuturo siya sa templo at nagsabi: “Kapuwa kilala ninyo ako at alam ninyo kung saan ako nagmula. Gayundin, hindi ako dumating sa sarili kong pagkukusa, kundi siya na nagsugo sa akin ay tunay, at hindi ninyo siya kilala. <strong><sup>29 </sup></strong>Kilala ko siya, dahil ako ay isang kinatawan mula sa kaniya, at ang Isang iyon ang nagsugo sa akin.” <strong><sup>30 </sup></strong>Nang magkagayon ay nagsimula silang magsikap na dakpin siya, ngunit walang sinumang nagsunggab ng kamay sa kaniya, sapagkat ang kaniyang oras ay hindi pa dumarating. <strong><sup>31 </sup></strong>Gayunpaman, marami sa pulutong ang nanampalataya sa kaniya; at nagsimula silang magsabi: “Kapag dumating ang Kristo, hindi siya gagawa ng higit pang mga tanda kaysa sa ginawa ng taong ito, hindi ba?” <strong><sup>32 </sup></strong>Narinig ng mga Pariseo na ibinubulung-bulong ng pulutong ang mga bagay na ito tungkol sa kaniya, at ang mga punong saserdote at ang mga Pariseo ay nagsugo ng mga opisyal upang dakpin siya. <strong><sup>33 </sup></strong>Sa gayon ay sinabi ni Jesus: “Mananatili akong kasama ninyo nang kaunting panahon pa bago ako pumaroon sa kaniya na nagsugo sa akin. <strong><sup>34 </sup></strong>Hahanapin ninyo ako, ngunit hindi ninyo ako masusumpungan, at kung nasaan ako ay hindi kayo makaparoroon.” <strong><sup>35 </sup></strong>Sa gayon ay sinabi ng mga Judio sa kani-kanilang sarili: “Saan ba binabalak ng taong ito na pumaroon, anupat hindi natin siya masusumpungan? Hindi niya binabalak na pumaroon sa mga Judio na nakapangalat sa gitna ng mga Griego at turuan ang mga Griego, hindi ba? <strong><sup>36 </sup></strong>Ano ang kahulugan ng pananalitang ito na sinabi niya, ‘Hahanapin ninyo ako, ngunit hindi ninyo ako masusumpungan, at kung nasaan ako ay hindi kayo makaparoroon’?” <strong><sup>37 </sup></strong>Nang huling araw nga, ang dakilang araw ng kapistahan, si Jesus ay nakatayo at sumigaw siya, na sinasabi: “Kung ang sinuman ay nauuhaw, pumarito siya sa akin at uminom. <strong><sup>38 </sup></strong>Siyang nananampalataya sa akin, gaya ng sinasabi ng Kasulatan, ‘Mula sa kaniyang kaloob-loobang bahagi ay aagos ang mga daloy ng tubig na buháy.’ ” <strong><sup>39 </sup></strong>Gayunman, sinabi niya ito may kinalaman sa espiritu na malapit nang tanggapin ng mga nananampalataya sa kaniya; sapagkat noon ay wala pang espiritu, dahil si Jesus ay hindi pa naluluwalhati. <strong><sup>40 </sup></strong>Sa gayon ang ilan sa pulutong na nakarinig ng mga salitang ito ay nagsimulang magsabi: “Tiyak ngang ito Ang Propeta.” <strong><sup>41 </sup></strong>Ang iba ay nagsasabi: “Ito ang Kristo.” Ngunit ang ilan ay nagsasabi: “Hindi naman talaga manggagaling sa Galilea ang Kristo, hindi ba? <strong><sup>42 </sup></strong>Hindi ba sinabi ng Kasulatan na ang Kristo ay manggagaling sa supling ni David, at mula sa Betlehem na nayon na dating kinaroroonan ni David?” <strong><sup>43 </sup></strong>Sa gayon ay nagkaroon ng pagkakabaha-bahagi tungkol sa kaniya sa gitna ng pulutong. <strong><sup>44 </sup></strong>Gayunman, ang ilan sa kanila ay nagnanais na dakpin siya, ngunit walang sinumang nagsunggab sa kaniya ng kaniyang mga kamay. <strong><sup>45 </sup></strong>Sa gayon ay nagbalik ang mga opisyal sa mga punong saserdote at mga Pariseo, at itong huling nabanggit ay nagsabi sa kanila: “Bakit hindi ninyo siya dinala?” <strong><sup>46 </sup></strong>Tumugon ang mga opisyal: “Walang sinumang tao ang nakapagsalita nang tulad nito.” <strong><sup>47 </sup></strong>Ang mga Pariseo naman ay sumagot: “Hindi rin naman kayo nailigaw, hindi ba? <strong><sup>48 </sup></strong>Walang isa man sa mga tagapamahala o sa mga Pariseo ang nanampalataya sa kaniya, hindi ba? <strong><sup>49 </sup></strong>Ngunit ang pulutong na ito na hindi nakaaalam ng Kautusan ay mga taong isinumpa.” <strong><sup>50 </sup></strong>Si Nicodemo, na pumaroon sa kaniya noong una, at isa sa kanila, ay nagsabi sa kanila: <strong><sup>51 </sup></strong>“Hindi hinahatulan ng ating kautusan ang isang tao malibang marinig muna sa kaniya at malaman kung ano ang kaniyang ginagawa, hindi ba?” <strong><sup>52 </sup></strong>Bilang sagot ay sinabi nila sa kaniya: “Hindi ka rin naman mula sa Galilea, hindi ba? Magsaliksik ka at tingnan mo na walang propetang ibabangon mula sa Galilea.”*</p><p></p></div>
<div class="extScrpCite"><p><a href="011_SEC-.04E.xhtml#citationsource23">^ <strong>(Juan 8:12-9:41)</strong></a> <span id="citation23"></span>Sa gayon ay nagsalitang muli si Jesus sa kanila, na sinasabi: “Ako ang liwanag ng sanlibutan. Siya na sumusunod sa akin ay hindi sa anumang paraan lalakad sa kadiliman, kundi magtataglay ng liwanag ng buhay.” <strong><sup>13 </sup></strong>Kaya sinabi ng mga Pariseo sa kaniya: “Nagpapatotoo ka tungkol sa iyong sarili; ang patotoo mo ay hindi totoo.” <strong><sup>14 </sup></strong>Bilang sagot ay sinabi ni Jesus sa kanila: “Kahit na ako ay nagpapatotoo tungkol sa aking sarili, ang aking patotoo ay totoo, sapagkat alam ko kung saan ako nanggaling at kung saan ako paroroon. Ngunit hindi ninyo alam kung saan ako nanggaling at kung saan ako paroroon. <strong><sup>15 </sup></strong>Humahatol kayo ayon sa laman; hindi ako humahatol sa kaninumang tao. <strong><sup>16 </sup></strong>At gayunma’y kung hahatol ako, ang paghatol ko ay may katotohanan, sapagkat hindi ako nag-iisa, kundi ang Ama na nagsugo sa akin ay kasama ko. <strong><sup>17 </sup></strong>Gayundin, sa inyong sariling Kautusan ay nakasulat, ‘Ang patotoo ng dalawang tao ay totoo.’ <strong><sup>18 </sup></strong>Isa ako na nagpapatotoo tungkol sa aking sarili, at ang Ama na nagsugo sa akin ay nagpapatotoo tungkol sa akin.” <strong><sup>19 </sup></strong>Sa gayon ay sinabi pa nila sa kaniya: “Nasaan ang iyong Ama?” Sumagot si Jesus: “Hindi ninyo ako kilala ni ang aking Ama. Kung kilala nga ninyo ako, makikilala rin ninyo ang aking Ama.” <strong><sup>20 </sup></strong>Ang mga pananalitang ito ay sinalita niya sa ingatang-yaman habang nagtuturo siya sa templo. Ngunit walang sinumang dumakip sa kaniya, sapagkat ang kaniyang oras ay hindi pa dumarating. <strong><sup>21 </sup></strong>Kaya sinabi niyang muli sa kanila: “Ako ay aalis, at hahanapin ninyo ako, at gayunma’y mamamatay kayo sa inyong kasalanan. Kung saan ako paroroon ay hindi kayo makaparoroon.” <strong><sup>22 </sup></strong>Sa gayon ay nagsimulang magsabi ang mga Judio: “Hindi siya magpapakamatay, hindi ba? Sapagkat sinasabi niya, ‘Kung saan ako paroroon ay hindi kayo makaparoroon.’ ” <strong><sup>23 </sup></strong>Kaya sinabi pa niya sa kanila: “Kayo ay mula sa mga dakong ibaba; ako ay mula sa mga dakong itaas. Kayo ay mula sa sanlibutang ito; ako ay hindi mula sa sanlibutang ito. <strong><sup>24 </sup></strong>Kaya nga sinabi ko sa inyo, Mamamatay kayo sa inyong mga kasalanan. Sapagkat kung hindi kayo naniniwalang ako nga siya, mamamatay kayo sa inyong mga kasalanan.” <strong><sup>25 </sup></strong>Sa gayon ay nagsimula silang magsabi sa kaniya: “Sino ka ba?” Sinabi ni Jesus sa kanila: “Bakit pa nga ba ako nakikipag-usap sa inyo? <strong><sup>26 </sup></strong>Marami akong bagay na sasalitain may kinalaman sa inyo at bibigyan ng hatol. Sa katunayan, siya na nagsugo sa akin ay totoo, at ang mismong mga bagay na narinig ko sa kaniya ay sinasalita ko sa sanlibutan.” <strong><sup>27 </sup></strong>Hindi nila naintindihang nagsasalita siya sa kanila tungkol sa Ama. <strong><sup>28 </sup></strong>Nang magkagayon ay sinabi ni Jesus: “Kapag naitaas na ninyo ang Anak ng tao, kung gayon ay malalaman ninyo na ako nga siya, at na wala akong ginagawang anuman sa sarili kong pagkukusa; kundi kung ano ang itinuro sa akin ng Ama, ito ang mga bagay na sinasalita ko. <strong><sup>29 </sup></strong>At siya na nagsugo sa akin ay kasama ko; hindi niya ako iniwang nag-iisa, sapagkat lagi kong ginagawa ang mga bagay na kalugud-lugod sa kaniya.” <strong><sup>30 </sup></strong>Habang sinasalita niya ang mga bagay na ito, marami ang nanampalataya sa kaniya. <strong><sup>31 </sup></strong>At sa gayon ay sinabi pa ni Jesus sa mga Judio na naniwala sa kaniya: “Kung kayo ay nananatili sa aking salita, kayo ay tunay ngang mga alagad ko, <strong><sup>32 </sup></strong>at malalaman ninyo ang katotohanan, at ang katotohanan ay magpapalaya sa inyo.” <strong><sup>33 </sup></strong>Tumugon sila sa kaniya: “Kami ay mga supling ni Abraham at kailanman ay hindi kami naging alipin ninuman. Paano ngang sinasabi mo, ‘Kayo ay magiging malaya’?” <strong><sup>34 </sup></strong>Sumagot si Jesus sa kanila: “Katotohanang-katotohanang sinasabi ko sa inyo, Bawat gumagawa ng kasalanan ay alipin ng kasalanan. <strong><sup>35 </sup></strong>Bukod diyan, ang alipin ay hindi nananatili sa sambahayan magpakailanman; ang anak ay nananatili magpakailanman. <strong><sup>36 </sup></strong>Samakatuwid kung palalayain kayo ng Anak, kayo ay talagang magiging malaya. <strong><sup>37 </sup></strong>Alam ko na kayo ay mga supling ni Abraham; ngunit sinisikap ninyong patayin ako, sapagkat ang aking salita ay hindi lumalago sa inyo. <strong><sup>38 </sup></strong>Ang mga bagay na nakita ko sa aking Ama ay sinasalita ko; at kayo, kung gayon, ay gumagawa ng mga bagay na narinig ninyo mula sa inyong ama.” <strong><sup>39 </sup></strong>Bilang sagot ay sinabi nila sa kaniya: “Ang aming ama ay si Abraham.” Sinabi ni Jesus sa kanila: “Kung kayo ay mga anak ni Abraham, gawin ninyo ang mga gawa ni Abraham. <strong><sup>40 </sup></strong>Ngunit ngayon ay sinisikap ninyong patayin ako, isang tao na nagsabi sa inyo ng katotohanan na narinig ko mula sa Diyos. Hindi ito ginawa ni Abraham. <strong><sup>41 </sup></strong>Ginagawa ninyo ang mga gawa ng inyong ama.” Sinabi nila sa kaniya: “Hindi kami ipinanganak sa pakikiapid; may isa kaming Ama, ang Diyos.” <strong><sup>42 </sup></strong>Sinabi ni Jesus sa kanila: “Kung ang Diyos ang inyong Ama, iibigin ninyo ako, sapagkat nanggaling ako sa Diyos at narito ako. Hindi rin naman ako naparito sa sarili kong pagkukusa, kundi isinugo ako ng Isang iyon. <strong><sup>43 </sup></strong>Bakit nga ba hindi ninyo alam kung ano ang sinasabi ko? Sapagkat hindi kayo makapakinig sa aking salita. <strong><sup>44 </sup></strong>Kayo ay mula sa inyong amang Diyablo, at ninanais ninyong gawin ang mga pagnanasa ng inyong ama. Ang isang iyon ay mamamatay-tao nang siya ay magsimula, at hindi siya nanindigan sa katotohanan, sapagkat ang katotohanan ay wala sa kaniya. Kapag sinasalita niya ang kasinungalingan, siya ay nagsasalita ayon sa kaniyang sariling kagustuhan, sapagkat siya ay isang sinungaling at ama ng kasinungalingan. <strong><sup>45 </sup></strong>Sapagkat ako, sa kabilang dako, ay nagsasabi ng katotohanan, hindi kayo naniniwala sa akin. <strong><sup>46 </sup></strong>Sino sa inyo ang humahatol sa akin ng kasalanan? Kung nagsasalita ako ng katotohanan, bakit nga hindi kayo naniniwala sa akin? <strong><sup>47 </sup></strong>Siya na mula sa Diyos ay nakikinig sa mga pananalita ng Diyos. Ito ang dahilan kung bakit hindi kayo nakikinig, sapagkat kayo ay hindi mula sa Diyos.” <strong><sup>48 </sup></strong>Bilang sagot ay sinabi ng mga Judio sa kaniya: “Hindi ba tamang sabihin namin, Ikaw ay isang Samaritano at may demonyo?” <strong><sup>49 </sup></strong>Sumagot si Jesus: “Wala akong demonyo, kundi pinararangalan ko ang aking Ama, at winawalang-dangal ninyo ako. <strong><sup>50 </sup></strong>Ngunit hindi ako humahanap ng kaluwalhatian para sa aking sarili; may Isa na humahanap at humahatol. <strong><sup>51 </sup></strong>Katotohanang-katotohanang sinasabi ko sa inyo, Kung ang sinuman ay tumutupad sa aking salita, hindi niya kailanman makikita ang kamatayan.” <strong><sup>52 </sup></strong>Sinabi ng mga Judio sa kaniya: “Ngayon ay alam na naming may demonyo ka. Si Abraham ay namatay, gayundin ang mga propeta; ngunit sinasabi mo, ‘Kung ang sinuman ay tumutupad sa aking salita, hindi siya kailanman makatitikim ng kamatayan.’ <strong><sup>53 </sup></strong>Hindi ka mas dakila kaysa sa aming amang si Abraham, na namatay, hindi ba? Gayundin, ang mga propeta ay namatay. Sino ka ba ayon sa pag-aangkin mo?” <strong><sup>54 </sup></strong>Sumagot si Jesus: “Kung niluluwalhati ko ang aking sarili, ang kaluwalhatian ko ay walang anuman. Ang aking Ama ang lumuluwalhati sa akin, siya na sinasabi ninyong inyong Diyos; <strong><sup>55 </sup></strong>at gayunma’y hindi ninyo siya nakilala. Ngunit kilala ko siya. At kung sinabi kong hindi ko siya kilala ako ay magiging tulad ninyo, isang sinungaling. Ngunit kilala ko siya at tinutupad ko ang kaniyang salita. <strong><sup>56 </sup></strong>Si Abraham na inyong ama ay nagsaya nang labis sa pag-asang makita ang aking araw, at nakita niya iyon at nagsaya.” <strong><sup>57 </sup></strong>Sa gayon ay sinabi sa kaniya ng mga Judio: “Wala ka pang limampung taóng gulang, at gayunma’y nakita mo na si Abraham?” <strong><sup>58 </sup></strong>Sinabi ni Jesus sa kanila: “Katotohanang-katotohanang sinasabi ko sa inyo, Bago pa umiral si Abraham, ako ay umiiral na.” <strong><sup>59 </sup></strong>Sa gayon ay pumulot sila ng mga bato upang ihagis sa kaniya; ngunit nagtago si Jesus at lumabas sa templo. </p><p><strong>9 </strong>At habang dumaraan siya ay nakita niya ang isang taong bulag mula pa nang kapanganakan nito. <strong><sup>2 </sup></strong>At tinanong siya ng kaniyang mga alagad: “Rabbi, sino ang nagkasala, ang taong ito o ang kaniyang mga magulang, kung kaya’t ipinanganak siyang bulag?” <strong><sup>3 </sup></strong>Sumagot si Jesus: “Hindi ang taong ito ang nagkasala ni ang kaniyang mga magulang, kundi upang mahayag ang mga gawa ng Diyos sa kaniyang kalagayan. <strong><sup>4 </sup></strong>Dapat nating gawin ang mga gawa niya na nagsugo sa akin habang araw pa; ang gabi ay dumarating kung kailan wala nang taong makagagawa. <strong><sup>5 </sup></strong>Hangga’t ako ay nasa sanlibutan, ako ang liwanag ng sanlibutan.” <strong><sup>6 </sup></strong>Pagkasabi niya ng mga bagay na ito, dumura siya sa lupa at gumawa ng putik sa pamamagitan ng laway, at inilagay ang kaniyang putik sa ibabaw ng mga mata ng lalaki <strong><sup>7 </sup></strong>at sinabi sa kaniya: “Humayo ka at maghugas sa tipunang-tubig ng Siloam” (na isinasaling ‘Isinugo’). At sa gayon ay umalis siya at naghugas, at bumalik na nakakakita. <strong><sup>8 </sup></strong>Sa gayon ang mga kapitbahay at yaong mga dating nakakakita na siya ay pulubi ay nagsimulang magsabi: “Ito ang lalaking dating umuupo at namamalimos, hindi ba?” <strong><sup>9 </sup></strong>Ang ilan ay nagsasabi: “Ito nga siya.” Ang iba ay nagsasabi: “Hindi naman, kundi kahawig niya siya.” Ang lalaki ay nagsasabi: “Ako nga siya.” <strong><sup>10 </sup></strong>Dahil dito ay nagsimula silang magsabi sa kaniya: “Kung gayon, paanong nadilat ang iyong mga mata?” <strong><sup>11 </sup></strong>Sumagot siya: “Ang taong tinatawag na Jesus ay gumawa ng putik at ipinahid iyon sa aking mga mata at sinabi sa akin, ‘Pumaroon ka sa Siloam at maghugas ka.’ Kaya nga pumaroon ako at naghugas at nagkaroon ng paningin.” <strong><sup>12 </sup></strong>Dahil dito ay sinabi nila sa kaniya: “Nasaan ang taong iyon?” Sinabi niya: “Hindi ko alam.” <strong><sup>13 </sup></strong>Dinala nila sa mga Pariseo ang mismong lalaki na dating bulag. <strong><sup>14 </sup></strong>Nagkataon na Sabbath noon nang araw na gumawa si Jesus ng putik at idilat ang mga mata nito. <strong><sup>15 </sup></strong>Sa gayon, sa pagkakataong ito ay pinagtatanong din siya ng mga Pariseo kung paano siya nagkaroon ng paningin. Sinabi niya sa kanila: “Nilagyan niya ng putik ang ibabaw ng aking mga mata, at naghugas ako at nagkaroon ng paningin.” <strong><sup>16 </sup></strong>Sa gayon ang ilan sa mga Pariseo ay nagsimulang magsabi: “Hindi ito isang taong mula sa Diyos, sapagkat hindi niya tinutupad ang Sabbath.” Ang iba ay nagsimulang magsabi: “Paanong ang isang taong makasalanan ay makagagawa ng gayong uri ng mga tanda?” Kaya nagkaroon ng pagkakabaha-bahagi sa gitna nila. <strong><sup>17 </sup></strong>Dahil dito ay sinabi nilang muli sa lalaking bulag: “Ano ang masasabi mo tungkol sa kaniya, yamang idinilat niya ang iyong mga mata?” Ang lalaki ay nagsabi: “Siya ay isang propeta.” <strong><sup>18 </sup></strong>Gayunman, ang mga Judio ay hindi naniwala may kinalaman sa kaniya na siya ay dating bulag at nagkaroon ng paningin, hanggang sa tawagin nila ang mga magulang ng lalaking nagkaroon ng paningin. <strong><sup>19 </sup></strong>At tinanong nila sila: “Ito ba ang inyong anak na sinasabi ninyong ipinanganak na bulag? Paano nga, kung gayon, na nakakakita siya sa kasalukuyan?” <strong><sup>20 </sup></strong>Nang magkagayon bilang sagot ay sinabi ng kaniyang mga magulang: “Alam namin na ito ang aming anak at na ipinanganak siyang bulag. <strong><sup>21 </sup></strong>Ngunit kung paano ngang nakakakita siya ngayon ay hindi namin alam, o kung sino ang nagdilat ng kaniyang mga mata ay hindi namin alam. Tanungin ninyo siya. Nasa hustong gulang na siya. Dapat siyang magsalita para sa kaniyang sarili.” <strong><sup>22 </sup></strong>Sinabi ng kaniyang mga magulang ang mga bagay na ito dahil natatakot sila sa mga Judio, sapagkat nagkasundo na ang mga Judio na, kung ipapahayag siya ng sinuman bilang Kristo, dapat itong itiwalag mula sa sinagoga. <strong><sup>23 </sup></strong>Ito ang dahilan kung bakit ang kaniyang mga magulang ay nagsabi: “Nasa hustong gulang na siya. Tanungin ninyo siya.” <strong><sup>24 </sup></strong>Sa gayon sa ikalawang ulit ay tinawag nila ang lalaking dating bulag at sinabi sa kaniya: “Magbigay ka ng kaluwalhatian sa Diyos; alam namin na ang taong ito ay isang makasalanan.” <strong><sup>25 </sup></strong>Siya naman ay sumagot: “Kung siya man ay isang makasalanan ay hindi ko alam. Isang bagay ang alam ko, na, bagaman ako ay dating bulag, nakakakita ako sa kasalukuyan.” <strong><sup>26 </sup></strong>Sa gayon ay sinabi nila sa kaniya: “Ano ang ginawa niya sa iyo? Paano niya idinilat ang iyong mga mata?” <strong><sup>27 </sup></strong>Sumagot siya sa kanila: “Sinabi ko na sa inyo, at gayunma’y hindi kayo nakinig. Bakit nais ninyong marinig itong muli? Hindi rin ninyo nais na maging kaniyang mga alagad, hindi ba?” <strong><sup>28 </sup></strong>Dahil dito ay nilait nila siya at sinabi: “Ikaw ay alagad ng taong iyon, ngunit kami ay mga alagad ni Moises. <strong><sup>29 </sup></strong>Alam naming nagsalita ang Diyos kay Moises; ngunit kung tungkol sa taong ito, hindi namin alam kung saan siya nagmula.” <strong><sup>30 </sup></strong>Bilang sagot ay sinabi ng lalaki sa kanila: “Talagang kamangha-mangha ito, na hindi ninyo alam kung saan siya nagmula, at gayunma’y idinilat niya ang aking mga mata. <strong><sup>31 </sup></strong>Alam nating ang Diyos ay hindi nakikinig sa mga makasalanan, ngunit kung ang sinuman ay may-takot sa Diyos at ginagawa ang kaniyang kalooban, nakikinig siya sa isang ito. <strong><sup>32 </sup></strong>Mula noong sinauna ay hindi pa narinig kailanman na may sinumang nagdilat ng mga mata ng isang ipinanganak na bulag. <strong><sup>33 </sup></strong>Kung ang taong ito ay hindi mula sa Diyos, wala siyang magagawang anuman.” <strong><sup>34 </sup></strong>Bilang sagot ay sinabi nila sa kaniya: “Ikaw ay lubusang ipinanganak sa mga kasalanan, at gayunma’y tinuturuan mo ba kami?” At pinalayas nila siya! <strong><sup>35 </sup></strong>Narinig ni Jesus na pinalayas nila siya, at, nang masumpungan siya, sinabi niya: “Nananampalataya ka ba sa Anak ng tao?” <strong><sup>36 </sup></strong>Ang lalaki ay sumagot: “At sino siya, ginoo, upang manampalataya ako sa kaniya?” <strong><sup>37 </sup></strong>Sinabi ni Jesus sa kaniya: “Nakita mo na siya, at bukod diyan, siya na nagsasalita sa iyo ay ang isang iyon.” <strong><sup>38 </sup></strong>Nang magkagayon ay sinabi niya: “Nananampalataya ako sa kaniya, Panginoon.” At nangayupapa siya sa kaniya. <strong><sup>39 </sup></strong>At sinabi ni Jesus: “Ukol sa paghatol na ito ay pumarito ako sa sanlibutang ito: upang yaong mga hindi nakakakita ay makakita at yaong mga nakakakita ay maging bulag.” <strong><sup>40 </sup></strong>Narinig niyaong mga Pariseo na kasama niya ang mga bagay na ito, at sinabi nila sa kaniya: “Hindi rin kami mga bulag, hindi ba?” <strong><sup>41 </sup></strong>Sinabi ni Jesus sa kanila: “Kung kayo ay mga bulag, wala kayong kasalanan. Ngunit ngayon ay sinasabi ninyo, ‘Nakakakita kami.’ Ang inyong kasalanan ay nananatili.”</p><p></p></div>
<div class="extScrpCite"><p><a href="011_SEC-.04E.xhtml#citationsource24">^ <strong>(Luc. 10:1-24)</strong></a> <span id="citation24"></span>Pagkatapos ng mga bagay na ito, ang Panginoon ay nag-atas ng pitumpung iba pa at isinugo sila nang dala-dalawa sa unahan niya sa bawat lunsod at dako na kaniya mismong paroroonan. <strong><sup>2 </sup></strong>Sa gayon ay pinasimulan niyang sabihin sa kanila: “Tunay nga, ang aanihin ay marami, ngunit ang mga manggagawa ay kakaunti. Kaya nga magsumamo kayo sa Panginoon ng pag-aani na magpadala ng mga manggagawa sa kaniyang pag-aani. <strong><sup>3 </sup></strong>Humayo kayo. Narito! Isinusugo ko kayong gaya ng mga kordero sa gitna ng mga lobo. <strong><sup>4 </sup></strong>Huwag kayong magdala ng supot ng salapi, ni supot ng pagkain, ni mga sandalyas, at huwag yakapin sa daan ang sinuman bilang pagbati. <strong><sup>5 </sup></strong>Saanman kayo pumasok sa isang bahay ay sabihin muna, ‘Magkaroon nawa ng kapayapaan ang bahay na ito.’ <strong><sup>6 </sup></strong>At kung naroon ang isang kaibigan ng kapayapaan, ang inyong kapayapaan ay mananatili sa kaniya. Ngunit kung wala, babalik ito sa inyo. <strong><sup>7 </sup></strong>Kaya manatili kayo sa bahay na iyon, na kinakain at iniinom ang mga bagay na inilalaan nila, sapagkat ang manggagawa ay karapat-dapat sa kaniyang kabayaran. Huwag kayong magpalipat-lipat sa bahay-bahay. <strong><sup>8 </sup></strong>“Gayundin, saanman kayo pumasok sa isang lunsod at tanggapin nila kayo, kainin ninyo ang mga bagay na inihahain sa inyo, <strong><sup>9 </sup></strong>at pagalingin ang mga maysakit doon, at patuloy na sabihin sa kanila, ‘Ang kaharian ng Diyos ay malapit na sa inyo.’ <strong><sup>10 </sup></strong>Ngunit saanman kayo pumasok sa isang lunsod at hindi nila kayo tanggapin, lumabas kayo sa malalapad na daan nito at sabihin, <strong><sup>11 </sup></strong>‘Maging ang alabok na dumikit sa aming mga paa mula sa inyong lunsod ay ipinupunas namin laban sa inyo. Gayunpaman, ingatan ninyo ito sa isipan, na ang kaharian ng Diyos ay malapit na.’ <strong><sup>12 </sup></strong>Sinasabi ko sa inyo na higit na mababata ng Sodoma ang araw na iyon kaysa sa lunsod na iyon. <strong><sup>13 </sup></strong>“Sa aba mo, Corazin! Sa aba mo, Betsaida! sapagkat kung ang makapangyarihang mga gawa na naganap sa inyo ay naganap sa Tiro at Sidon, matagal na sana silang nagsisi, na nakaupong may telang-sako at abo. <strong><sup>14 </sup></strong>Dahil dito ay higit na mababata ng Tiro at Sidon ang paghuhukom kaysa sa inyo. <strong><sup>15 </sup></strong>At ikaw, Capernaum, itataas ka kaya sa langit? Sa Hades ka ibababa! <strong><sup>16 </sup></strong>“Siya na nakikinig sa inyo ay nakikinig din sa akin. At siya na nagwawalang-halaga sa inyo ay nagwawalang-halaga rin sa akin. Isa pa, siya na nagwawalang-halaga sa akin ay nagwawalang-halaga rin sa kaniya na nagsugo sa akin.” <strong><sup>17 </sup></strong>Nang magkagayon ay bumalik na may kagalakan ang pitumpu, na sinasabi: “Panginoon, maging ang mga demonyo ay napasasakop sa amin sa pamamagitan ng paggamit ng iyong pangalan.” <strong><sup>18 </sup></strong>Sa gayon ay sinabi niya sa kanila: “Namamasdan ko na si Satanas na nahulog na tulad ng kidlat mula sa langit. <strong><sup>19 </sup></strong>Narito! Ibinigay ko na sa inyo ang awtoridad na yurakan ng inyong mga paa ang mga serpiyente at mga alakdan, at sa ibabaw ng lahat ng kapangyarihan ng kaaway, at walang anumang makapananakit sa inyo. <strong><sup>20 </sup></strong>Gayunpaman, huwag kayong magsaya dahil dito, na ang mga espiritu ay napasasakop sa inyo, kundi magsaya kayo sapagkat ang inyong mga pangalan ay nakasulat na sa langit.” <strong><sup>21 </sup></strong>Nang mismong oras na iyon ay nag-umapaw siya sa kagalakan sa banal na espiritu at sinabi: “Hayagan kitang pinupuri, Ama, Panginoon ng langit at lupa, sapagkat maingat mong ikinubli ang mga bagay na ito mula sa marurunong at matatalino, at isiniwalat ang mga ito sa mga sanggol. Oo, O Ama, sapagkat ang paggawa ng gayon ang siyang paraan na sinang-ayunan mo. <strong><sup>22 </sup></strong>Ang lahat ng bagay ay ibinigay na sa akin ng aking Ama, at kung sino ang Anak ay walang nakaaalam kundi ang Ama; at kung sino ang Ama ay walang nakaaalam kundi ang Anak, at yaong sa kaniya ay nais ng Anak na isiwalat siya.” <strong><sup>23 </sup></strong>Sa gayon ay bumaling siya sa mga alagad nang sila-sila lamang at sinabi: “Maligaya ang mga mata na nakakakita ng mga bagay na inyong nakikita. <strong><sup>24 </sup></strong>Sapagkat sinasabi ko sa inyo, Maraming mga propeta at mga hari ang nagnais na makita ang mga bagay na inyong nakikita ngunit hindi nakita, at marinig ang mga bagay na inyong naririnig ngunit hindi narinig.”</p><p></p></div>
<div class="extScrpCite"><p><a href="011_SEC-.04E.xhtml#citationsource25">^ <strong>(Luc. 10:25-42)</strong></a> <span id="citation25"></span>At, narito! isang lalaki na bihasa sa Kautusan ang tumindig, upang subukin siya, at nagsabi: “Guro, ano ang gagawin ko upang ako ay magmana ng buhay na walang hanggan?” <strong><sup>26 </sup></strong>Sinabi niya sa kaniya: “Ano ang nakasulat sa Kautusan? Paano mo binabasa?” <strong><sup>27 </sup></strong>Bilang sagot ay sinabi niya: “ ‘Iibigin mo si Jehova na iyong Diyos nang iyong buong puso at nang iyong buong kaluluwa at nang iyong buong lakas at nang iyong buong pag-iisip,’ at, ‘ang iyong kapuwa gaya ng iyong sarili.’ ” <strong><sup>28 </sup></strong>Sinabi niya sa kaniya: “Wasto ang isinagot mo; ‘patuloy mong gawin ito at magkakamit ka ng buhay.’ ” <strong><sup>29 </sup></strong>Ngunit, sa pagnanais na patunayang matuwid ang kaniyang sarili, sinabi ng lalaki kay Jesus: “Sino ba talaga ang aking kapuwa?” <strong><sup>30 </sup></strong>Bilang tugon ay sinabi ni Jesus: “Isang tao ang bumababa mula sa Jerusalem patungong Jerico at nahulog sa kamay ng mga magnanakaw, na siya ay kapuwa hinubaran at pinaghahampas, at nagsialis, na iniwan siyang halos patay na. <strong><sup>31 </sup></strong>At, nagkataon naman, isang saserdote ang bumababa sa daang iyon, ngunit, nang makita siya nito, dumaan ito sa kabilang tabi. <strong><sup>32 </sup></strong>Gayundin, ang isang Levita rin, nang makababa ito sa dakong iyon at makita siya, ay dumaan sa kabilang tabi. <strong><sup>33 </sup></strong>Ngunit isang Samaritano na naglalakbay sa daang iyon ang dumating sa kaniya at, sa pagkakita sa kaniya, siya ay nahabag. <strong><sup>34 </sup></strong>Kaya nilapitan niya siya at tinalian ang kaniyang mga sugat, na binubuhusan iyon ng langis at alak. Nang magkagayon ay isinakay niya siya sa kaniyang sariling hayop at dinala siya sa isang bahay-tuluyan at inalagaan siya. <strong><sup>35 </sup></strong>At nang sumunod na araw ay naglabas siya ng dalawang denario, ibinigay iyon sa may-ari ng bahay-tuluyan, at sinabi, ‘Alagaan mo siya, at anuman ang gugugulin mo bukod pa rito, babayaran ko sa iyo pagbalik ko rito.’ <strong><sup>36 </sup></strong>Sino sa tatlong ito sa wari mo ang naging kapuwa ng taong nahulog sa kamay ng mga magnanakaw?” <strong><sup>37 </sup></strong>Sinabi niya: “Ang isa na kumilos nang may awa sa kaniya.” Sa gayon ay sinabi ni Jesus sa kaniya: “Humayo ka at gayundin ang gawin mo.” <strong><sup>38 </sup></strong>At habang yumayaon sila, pumasok siya sa isang nayon. Dito ay tinanggap siya ng isang babae na nagngangalang Marta bilang panauhin sa bahay. <strong><sup>39 </sup></strong>Ang babae ring ito ay may kapatid na babae na tinatawag na Maria, na nakaupo naman sa paanan ng Panginoon at patuloy na nakikinig sa kaniyang salita. <strong><sup>40 </sup></strong>Si Marta, sa kabilang dako, ay nagagambala sa pag-aasikaso sa maraming tungkulin. Kaya, siya ay lumapit at nagsabi: “Panginoon, hindi ka ba nababahala na pinababayaan akong mag-isa ng aking kapatid na mag-asikaso sa mga bagay-bagay? Kaya nga sabihin mo sa kaniya na tulungan ako.” <strong><sup>41 </sup></strong>Bilang sagot ay sinabi ng Panginoon sa kaniya: “Marta, Marta, ikaw ay nababalisa at nababagabag tungkol sa maraming bagay. <strong><sup>42 </sup></strong>Gayunman, iilang bagay ang kinakailangan, o isa lamang. Sa ganang kaniya, pinili ni Maria ang mabuting bahagi, at hindi ito kukunin sa kaniya.”</p><p></p></div>
<div class="extScrpCite"><p><a href="011_SEC-.04E.xhtml#citationsource26">^ <strong>(Luc. 11:1-13)</strong></a> <span id="citation26"></span>Nang siya nga ay nasa isang dako at nananalangin, nang tumigil siya, isa sa kaniyang mga alagad ang nagsabi sa kaniya: “Panginoon, turuan mo kaming manalangin, kung paanong tinuruan din ni Juan ang kaniyang mga alagad.” <strong><sup>2 </sup></strong>Sa gayon ay sinabi niya sa kanila: “Kailanma’t mananalangin kayo, sabihin ninyo, ‘Ama, pakabanalin nawa ang iyong pangalan. Dumating nawa ang iyong kaharian. <strong><sup>3 </sup></strong>Ibigay mo sa amin ang aming tinapay para sa araw na ito ayon sa pangangailangan sa araw na ito. <strong><sup>4 </sup></strong>At patawarin mo kami sa aming mga kasalanan, sapagkat kami rin naman ay nagpapatawad sa bawat isa na may utang sa amin; at huwag mo kaming dalhin sa tukso.’ ” <strong><sup>5 </sup></strong>Karagdagan pa, sinabi niya sa kanila: “Sino sa inyo ang magkakaroon ng isang kaibigan at paroroon sa kaniya sa hatinggabi at magsasabi sa kaniya, ‘Kaibigan, pautangin mo ako ng tatlong tinapay, <strong><sup>6 </sup></strong>sapagkat isang kaibigan ko ang kararating lamang sa akin mula sa isang paglalakbay at wala akong maihain sa kaniya’? <strong><sup>7 </sup></strong>At ang isang iyon mula sa loob ay magsasabi bilang tugon, ‘Tigilan mo na ang panggugulo sa akin. Ang pinto ay naitrangka na, at ang aking mga anak ay kasama ko sa higaan; hindi ako maaaring bumangon at magbigay sa iyo ng anuman.’ <strong><sup>8 </sup></strong>Sinasabi ko sa inyo, Bagaman hindi siya babangon at magbibigay sa kaniya ng anuman dahil sa pagiging kaibigan niya, tiyak na dahil sa kaniyang may-tapang na pagpupumilit ay titindig siya at ibibigay sa kaniya ang anumang bagay na kailangan niya. <strong><sup>9 </sup></strong>Alinsunod dito ay sinasabi ko sa inyo, Patuloy na humingi, at ibibigay ito sa inyo; patuloy na maghanap, at kayo ay makasusumpong; patuloy na kumatok, at bubuksan ito sa inyo. <strong><sup>10 </sup></strong>Sapagkat bawat isa na humihingi ay tumatanggap, at bawat isa na naghahanap ay nakasusumpong, at sa bawat isa na kumakatok ay bubuksan ito. <strong><sup>11 </sup></strong>Tunay nga, sinong ama sa inyo, na kapag ang kaniyang anak ay humingi ng isda, ang marahil ay magbibigay sa kaniya ng serpiyente sa halip na isda? <strong><sup>12 </sup></strong>O kapag humingi rin siya ng itlog ay magbibigay sa kaniya ng alakdan? <strong><sup>13 </sup></strong>Samakatuwid, kung kayo, bagaman balakyot, ay marunong magbigay ng mabubuting kaloob sa inyong mga anak, lalo pa ngang higit na ang Ama sa langit ay magbibigay ng banal na espiritu doon sa mga humihingi sa kaniya!”</p><p></p></div>
<div class="extScrpCite"><p><a href="011_SEC-.04E.xhtml#citationsource27">^ <strong>(Luc. 11:14-36)</strong></a> <span id="citation27"></span>Nang maglaon ay nagpalayas siya ng isang piping demonyo. Nang makalabas na ang demonyo, ang lalaking pipi ay nagsalita. At ang mga pulutong ay namangha. <strong><sup>15 </sup></strong>Ngunit ang ilan sa kanila ay nagsabi: “Pinalalayas niya ang mga demonyo sa pamamagitan ni Beelzebub na tagapamahala ng mga demonyo.” <strong><sup>16 </sup></strong>Gayunman, ang iba, upang tuksuhin siya, ay nagsimulang maghanap ng isang tanda buhat sa langit mula sa kaniya. <strong><sup>17 </sup></strong>Sa pagkaalam ng kanilang mga guniguni sinabi niya sa kanila: “Bawat kaharian na nababahagi laban sa kaniyang sarili ay sumasapit sa pagkatiwangwang, at ang sambahayan na nababahagi laban sa kaniyang sarili ay bumabagsak. <strong><sup>18 </sup></strong>Kaya kung si Satanas ay nababahagi rin laban sa kaniyang sarili, paano tatayo ang kaniyang kaharian? Sapagkat sinasabi ninyo na pinalalayas ko ang mga demonyo sa pamamagitan ni Beelzebub. <strong><sup>19 </sup></strong>Kung sa pamamagitan ni Beelzebub ay pinalalayas ko ang mga demonyo, sa pamamagitan nino sila pinalalayas ng inyong mga anak? Dahil dito ay magiging mga hukom sila sa inyo. <strong><sup>20 </sup></strong>Ngunit kung sa pamamagitan ng daliri ng Diyos ay pinalalayas ko ang mga demonyo, tunay ngang naabutan na kayo ng kaharian ng Diyos. <strong><sup>21 </sup></strong>Kapag ang isang malakas na tao, na nasasandatahang mabuti, ay nagbabantay sa kaniyang palasyo, ang kaniyang mga pag-aari ay nananatili sa kapayapaan. <strong><sup>22 </sup></strong>Ngunit kapag isang mas malakas kaysa sa kaniya ang dumating laban sa kaniya at dumaig sa kaniya, kukunin nito ang lahat ng kaniyang mga sandata na pinagtitiwalaan niya, at ibabaha-bahagi nito ang mga bagay na inagaw nito sa kaniya. <strong><sup>23 </sup></strong>Siya na wala sa panig ko ay laban sa akin, at siya na hindi natitipong kasama ko ay nangangalat. <strong><sup>24 </sup></strong>“Kapag ang isang maruming espiritu ay lumalabas sa isang tao, dumaraan siya sa mga dakong tigang sa paghahanap ng pahingahang-dako, at, pagkatapos na walang masumpungan, sinasabi niya, ‘Babalik ako sa aking bahay na inalisan ko.’ <strong><sup>25 </sup></strong>At sa pagdating ay nasusumpungan niya itong nawalisang malinis at nagagayakan. <strong><sup>26 </sup></strong>Kung magkagayon ay humahayo siya at nagsasama ng pitong iba pang espiritu na higit na balakyot kaysa sa kaniya, at, pagkapasok sa loob, sila ay tumatahan doon; at ang huling kalagayan ng taong iyon ay nagiging lalong masama kaysa noong una.” <strong><sup>27 </sup></strong>At habang sinasabi niya ang mga bagay na ito, isang babae mula sa pulutong ang naglakas ng kaniyang tinig at nagsabi sa kaniya: “Maligaya ang bahay-bata na nagdala sa iyo at ang mga dibdib na iyong sinusuhan!” <strong><sup>28 </sup></strong>Ngunit sinabi niya: “Hindi, sa halip, Maligaya yaong mga nakikinig sa salita ng Diyos at tumutupad nito!” <strong><sup>29 </sup></strong>Nang nagkakatipon ang mga pulutong, siya ay nagsimulang magsabi: “Ang salinlahing ito ay balakyot na salinlahi; naghahanap ito ng tanda. Ngunit walang tanda na ibibigay rito maliban sa tanda ni Jonas. <strong><sup>30 </sup></strong>Sapagkat kung paanong si Jonas ay naging tanda sa mga Ninevita, magiging gayundin ang Anak ng tao sa salinlahing ito. <strong><sup>31 </sup></strong>Ang reyna ng timog ay ibabangon sa paghuhukom kasama ng mga tao ng salinlahing ito at hahatulan niya sila; sapagkat dumating siya mula sa mga dulo ng lupa upang pakinggan ang karunungan ni Solomon, ngunit, narito! isang higit pa kaysa kay Solomon ang narito. <strong><sup>32 </sup></strong>Ang mga tao ng Nineve ay babangon sa paghuhukom kasama ng salinlahing ito at hahatulan nila ito; sapagkat nagsisi sila dahil sa ipinangaral ni Jonas; ngunit, narito! isang higit pa kaysa kay Jonas ang narito. <strong><sup>33 </sup></strong>Pagkasindi sa lampara, inilalagay ito ng isang tao, hindi sa taguan ni sa ilalim ng basket na panukat, kundi sa ibabaw ng patungan ng lampara, upang ang liwanag ay makita niyaong mga pumapasok. <strong><sup>34 </sup></strong>Ang lampara ng katawan ay ang iyong mata. Kapag ang iyong mata ay simple, ang buong katawan mo ay maliwanag din; ngunit kapag ito ay balakyot, ang iyong katawan ay madilim din. <strong><sup>35 </sup></strong>Kaya maging mapagbantay. Baka ang liwanag na nasa iyo ay kadiliman. <strong><sup>36 </sup></strong>Samakatuwid, kung ang buong katawan mo ay maliwanag at walang anumang bahaging madilim, lahat ng ito ay magiging kasinliwanag ng isang lampara na nagbibigay sa iyo ng liwanag sa pamamagitan ng mga sinag nito.”</p><p></p></div>
<div class="extScrpCite"><p><a href="011_SEC-.04E.xhtml#citationsource28">^ <strong>(Luc. 11:37-54)</strong></a> <span id="citation28"></span>Nang masabi na niya ito, isang Pariseo ang humiling sa kaniya na kumaing kasama niya. Kaya siya ay pumasok at humilig sa mesa. <strong><sup>38 </sup></strong>Gayunman, ang Pariseo ay nabigla sa pagkakita na hindi muna siya naghugas bago mananghalian. <strong><sup>39 </sup></strong>Ngunit sinabi ng Panginoon sa kaniya: “Kayo ngang mga Pariseo, nililinis ninyo ang labas ng kopa at ng pinggan, ngunit ang loob ninyo ay punô ng pandarambong at kabalakyutan. <strong><sup>40 </sup></strong>Mga taong di-makatuwiran! Siya na gumawa ng dakong labas ay gumawa rin ng dakong loob, hindi ba? <strong><sup>41 </sup></strong>Gayunpaman, ibigay ninyo bilang mga kaloob ng awa ang mga bagay na nasa loob, at, narito! lahat ng iba pang bagay ay malinis sa inyo. <strong><sup>42 </sup></strong>Ngunit sa aba ninyong mga Pariseo, sapagkat ibinibigay ninyo ang ikasampu ng yerbabuena at ng ruda at ng bawat iba pang gulay, ngunit nilalampasan ninyo ang katarungan at ang pag-ibig sa Diyos! Ang mga bagay na ito ay obligado kayong gawin, ngunit ang iba pang mga bagay na iyon ay huwag kaligtaan. <strong><sup>43 </sup></strong>Sa aba ninyong mga Pariseo, sapagkat iniibig ninyo ang mga upuan sa unahan sa mga sinagoga at ang mga pagbati sa mga pamilihan! <strong><sup>44 </sup></strong>Sa aba ninyo, sapagkat kayo ay gaya ng mga alaalang libingan na hindi makilala, anupat lumalakad ang mga tao sa ibabaw ng mga iyon at hindi ito nalalaman!” <strong><sup>45 </sup></strong>Bilang sagot ay sinabi sa kaniya ng isa sa mga bihasa sa Kautusan: “Guro, sa pagsasabi ng mga bagay na ito ay iniinsulto mo rin kami.” <strong><sup>46 </sup></strong>Sa gayon ay sinabi niya: “Sa aba rin ninyo na mga bihasa sa Kautusan, sapagkat ipinapasan ninyo sa mga tao ang mga pasan na mahirap dalhin, ngunit kayo mismo ay hindi humihipo sa mga pasan sa pamamagitan ng isa sa inyong mga daliri! <strong><sup>47 </sup></strong>“Sa aba ninyo, sapagkat itinatayo ninyo ang mga alaalang libingan ng mga propeta, ngunit ang inyong mga ninuno ang pumatay sa kanila! <strong><sup>48 </sup></strong>Tiyak na kayo ay mga saksi sa mga gawa ng inyong mga ninuno at gayunma’y sinasang-ayunan ninyo ang mga iyon, sapagkat ang mga ito ang pumatay sa mga propeta ngunit kayo ang nagtatayo ng kanilang mga libingan. <strong><sup>49 </sup></strong>Dahil dito ay sinabi rin ng karunungan ng Diyos, ‘Magsusugo ako sa kanila ng mga propeta at mga apostol, at kanilang papatayin at pag-uusigin ang ilan sa kanila, <strong><sup>50 </sup></strong>upang ang dugo ng lahat ng mga propeta na nabubo mula sa pagkakatatag ng sanlibutan ay singilin sa salinlahing ito, <strong><sup>51 </sup></strong>mula sa dugo ni Abel hanggang sa dugo ni Zacarias, na pinatay sa pagitan ng altar at ng bahay.’ Oo, sinasabi ko sa inyo, sisingilin iyon sa salinlahing ito. <strong><sup>52 </sup></strong>“Sa aba ninyo na mga bihasa sa Kautusan, sapagkat inalis ninyo ang susi ng kaalaman; kayo mismo ay hindi pumasok, at yaong mga pumapasok ay hinadlangan ninyo!” <strong><sup>53 </sup></strong>Kaya nang lumabas siya mula roon ay sinimulan ng mga eskriba at mga Pariseo na lubhang gipitin siya at pagtatanungin siya tungkol sa iba pang mga bagay, <strong><sup>54 </sup></strong>na inaabangan siya, upang makahuli ng anuman mula sa kaniyang bibig.</p><p></p></div>
<div class="extScrpCite"><p><a href="011_SEC-.04E.xhtml#citationsource29">^ <strong>(Luc. 12:1-59)</strong></a> <span id="citation29"></span>Samantala, nang matipon ang pulutong nang libu-libo anupat nagkakatapakan sila sa isa’t isa, nagpasimula siyang magsabi muna sa kaniyang mga alagad: “Mag-ingat kayo sa lebadura ng mga Pariseo, na siyang pagpapaimbabaw. <strong><sup>2 </sup></strong>Ngunit walang anumang maingat na nakakubli na hindi mahahayag, at lihim na hindi malalaman. <strong><sup>3 </sup></strong>Kaya nga anumang bagay ang inyong sasabihin sa kadiliman ay maririnig sa liwanag, at ang inyong ibubulong sa mga pribadong silid ay ipangangaral mula sa mga bubungan ng bahay. <strong><sup>4 </sup></strong>Isa pa, sinasabi ko sa inyo, mga kaibigan ko, Huwag ninyong katakutan yaong mga pumapatay ng katawan at pagkatapos nito ay hindi na makagawa ng anupaman. <strong><sup>5 </sup></strong>Ngunit ipaaalam ko sa inyo kung sino ang dapat katakutan: Katakutan ninyo siya na pagkatapos pumatay ay may awtoridad na maghagis sa Gehenna. Oo, sinasabi ko sa inyo, katakutan ninyo ang Isang ito. <strong><sup>6 </sup></strong>Ang limang maya ay ipinagbibili sa dalawang barya na maliit ang halaga, hindi ba? Gayunma’y walang isa man sa kanila ang nalilimutan sa harap ng Diyos. <strong><sup>7 </sup></strong>Ngunit maging ang mga buhok ng inyong mga ulo ay biláng na lahat. Huwag kayong matakot; mas mahalaga kayo kaysa sa maraming maya. <strong><sup>8 </sup></strong>“Kaya nga, sinasabi ko sa inyo, Bawat isa na nagpapahayag na kaisa ko sa harap ng mga tao, ang Anak ng tao ay magpapahayag din na kaisa niya sa harap ng mga anghel ng Diyos. <strong><sup>9 </sup></strong>Ngunit siya na nagtatatwa sa akin sa harap ng mga tao ay itatatwa sa harap ng mga anghel ng Diyos. <strong><sup>10 </sup></strong>At bawat isa na nagsasabi ng salita laban sa Anak ng tao, ito ay ipatatawad sa kaniya; ngunit sa kaniya na namumusong laban sa banal na espiritu ay hindi ito ipatatawad. <strong><sup>11 </sup></strong>Ngunit kapag dinala nila kayo sa harap ng mga pangmadlang kapulungan at mga opisyal ng pamahalaan at mga awtoridad, huwag kayong mabalisa kung paano o kung ano ang sasalitain ninyo bilang pagtatanggol o kung ano ang sasabihin ninyo; <strong><sup>12 </sup></strong>sapagkat ang banal na espiritu ang magtuturo sa inyo sa mismong oras na iyon ng mga bagay na dapat ninyong sabihin.” <strong><sup>13 </sup></strong>Sa gayon ay sinabi sa kaniya ng isa sa pulutong: “Guro, sabihin mo sa aking kapatid na hatian ako ng mana.” <strong><sup>14 </sup></strong>Sinabi niya sa kaniya: “Lalaki, sino ang nag-atas sa akin bilang hukom o tagapagbahagi sa inyo?” <strong><sup>15 </sup></strong>Nang magkagayon ay sinabi niya sa kanila: “Maging mapagmasid kayo at magbantay kayo laban sa bawat uri ng kaimbutan, sapagkat kahit na may kasaganaan ang isang tao ang kaniyang buhay ay hindi nagmumula sa mga bagay na tinataglay niya.” <strong><sup>16 </sup></strong>Sa gayon ay naglahad siya sa kanila ng isang ilustrasyon, na sinasabi: “Ang lupain ng isang taong mayaman ay nagbubunga nang sagana. <strong><sup>17 </sup></strong>Dahil dito ay nagsimula siyang mangatuwiran sa kaniyang sarili, na sinasabi, ‘Ano ang gagawin ko, ngayong wala na akong dako na mapagtitipunan ng aking mga inani?’ <strong><sup>18 </sup></strong>Kaya sinabi niya, ‘Ito ang gagawin ko: Gigibain ko ang aking mga kamalig at magtatayo ako ng mas malalaki, at doon ko titipunin ang lahat ng aking butil at ang lahat ng aking mabubuting bagay; <strong><sup>19 </sup></strong>at sasabihin ko sa aking kaluluwa: “Kaluluwa, marami kang mabubuting bagay na nakaimbak para sa maraming taon; magpakaginhawa ka, kumain ka, uminom ka, magpakasaya ka.” ’ <strong><sup>20 </sup></strong>Ngunit sinabi ng Diyos sa kaniya, ‘Ikaw na di-makatuwiran, sa gabing ito ay hihingin nila sa iyo ang iyong kaluluwa. Kung gayon, sino kaya ang magmamay-ari ng mga bagay na inimbak mo?’ <strong><sup>21 </sup></strong>Gayon ang nangyayari sa taong nag-iimbak ng kayamanan para sa kaniyang sarili ngunit hindi mayaman sa Diyos.” <strong><sup>22 </sup></strong>Sa gayon ay sinabi niya sa kaniyang mga alagad: “Dahil dito ay sinasabi ko sa inyo, Tigilan na ninyo ang pagkabalisa tungkol sa inyong mga kaluluwa kung ano ang inyong kakainin o tungkol sa inyong mga katawan kung ano ang inyong isusuot. <strong><sup>23 </sup></strong>Sapagkat ang kaluluwa ay higit na mahalaga kaysa sa pagkain at ang katawan kaysa sa pananamit. <strong><sup>24 </sup></strong>Pansinin ninyong mabuti na ang mga uwak ay hindi naghahasik ng binhi ni gumagapas, at wala silang bangan ni kamalig man, at gayunma’y pinakakain sila ng Diyos. Gaano pa ngang higit ang halaga ninyo kaysa sa mga ibon? <strong><sup>25 </sup></strong>Sino sa inyo ang sa pagkabalisa ay makapagdaragdag ng isang siko sa haba ng kaniyang buhay? <strong><sup>26 </sup></strong>Samakatuwid, kung hindi ninyo magagawa ang pinakamaliit na bagay, bakit kayo mababalisa tungkol sa iba pang mga bagay? <strong><sup>27 </sup></strong>Pansinin ninyong mabuti kung paanong tumutubo ang mga liryo; hindi sila nagpapagal ni nag-iikid; ngunit sinasabi ko sa inyo, Kahit si Solomon sa kaniyang buong kaluwalhatian ay hindi nagayakan na gaya ng isa sa mga ito. <strong><sup>28 </sup></strong>Kung dinaramtan nga ng Diyos nang gayon ang pananim sa parang na umiiral ngayon at bukas ay inihahagis sa pugon, lalo pa ngang higit na daramtan niya kayo, kayo na may kakaunting pananampalataya! <strong><sup>29 </sup></strong>Kaya tigilan na ninyo ang paghahanap ng inyong kakainin at ng inyong iinumin, at tigilan na ninyo ang labis na pagkabalisa; <strong><sup>30 </sup></strong>sapagkat ang lahat ng ito ang mga bagay na masikap na hinahanap ng mga bansa ng sanlibutan, ngunit nalalaman ng inyong Ama na kailangan ninyo ang mga bagay na ito. <strong><sup>31 </sup></strong>Gayunpaman, patuluyan ninyong hanapin ang kaniyang kaharian, at ang mga bagay na ito ay idaragdag sa inyo. <strong><sup>32 </sup></strong>“Huwag kang matakot, munting kawan, sapagkat sinang-ayunan ng inyong Ama na ibigay sa inyo ang kaharian. <strong><sup>33 </sup></strong>Ipagbili ninyo ang inyong mga pag-aari at magbigay kayo ng mga kaloob ng awa. Gumawa kayo para sa inyong sarili ng mga supot na hindi naluluma, isang di-nabibigong kayamanan sa langit, kung saan ang magnanakaw ay hindi nakalalapit ni ang tangà man ay nang-uubos. <strong><sup>34 </sup></strong>Sapagkat kung nasaan ang inyong kayamanan, doroon din ang inyong mga puso. <strong><sup>35 </sup></strong>“Bigkisan ninyo ang inyong mga balakang at paningasin ang inyong mga lampara, <strong><sup>36 </sup></strong>at kayo mismo ay maging tulad ng mga taong naghihintay sa kanilang panginoon kapag bumalik siya mula sa kasalan, upang sa kaniyang pagdating at pagkatok ay karaka-raka nilang mapagbuksan siya. <strong><sup>37 </sup></strong>Maligaya ang mga aliping iyon na sa pagdating ng panginoon ay masumpungang nagbabantay! Katotohanang sinasabi ko sa inyo, Bibigkisan niya ang kaniyang sarili at pahihiligin sila sa mesa at lalapit at maglilingkod sa kanila. <strong><sup>38 </sup></strong>At kung dumating siya sa ikalawang pagbabantay, kahit pa sa ikatlo, at masumpungan silang gayon, maligaya sila! <strong><sup>39 </sup></strong>Ngunit alamin ninyo ito, na kung nalaman lamang ng may-bahay kung anong oras darating ang magnanakaw, patuloy sana siyang nagbantay at hindi hinayaang malooban ang kaniyang bahay. <strong><sup>40 </sup></strong>Kayo rin, manatiling handa, sapagkat sa oras na hindi ninyo sukat akalain ang Anak ng tao ay darating.” <strong><sup>41 </sup></strong>Sa gayon ay sinabi ni Pedro: “Panginoon, sinasabi mo ba ang ilustrasyong ito sa amin o sa lahat din?” <strong><sup>42 </sup></strong>At sinabi ng Panginoon: “Sino ba talaga ang tapat na katiwala, yaong maingat, na aatasan ng kaniyang panginoon sa kaniyang lupon ng mga tagapaglingkod upang patuloy na magbigay sa kanila ng kanilang takdang pagkain sa tamang panahon? <strong><sup>43 </sup></strong>Maligaya ang aliping iyon, kung sa pagdating ng kaniyang panginoon ay masumpungan siyang gayon ang ginagawa! <strong><sup>44 </sup></strong>Sinasabi ko sa inyo ang totoo, Aatasan niya siya sa lahat ng kaniyang mga pag-aari. <strong><sup>45 </sup></strong>Ngunit kung sakaling ang aliping iyon ay magsabi sa kaniyang puso, ‘Ang aking panginoon ay nagluluwat sa pagdating,’ at pasimulang bugbugin ang mga alilang lalaki at ang mga alilang babae, at kumain at uminom at maglasing, <strong><sup>46 </sup></strong>ang panginoon ng aliping iyon ay darating sa araw na hindi niya siya inaasahan at sa oras na hindi niya nalalaman, at parurusahan niya siya nang napakatindi at tatakdaan siya ng bahagi kasama ng mga di-tapat. <strong><sup>47 </sup></strong>Sa gayon ang aliping iyon na nakaunawa ng kalooban ng kaniyang panginoon ngunit hindi naghanda o gumawang kasuwato ng kaniyang kalooban ay hahampasin nang maraming ulit. <strong><sup>48 </sup></strong>Ngunit ang isa na hindi nakaunawa at sa gayon ay gumawa ng mga bagay na karapat-dapat sa mga hampas ay hahampasin nang kaunti. Tunay nga, bawat isa na binigyan ng marami, marami ang hihingin sa kaniya; at ang isa na pinangasiwa ng mga tao sa marami, higit kaysa karaniwan ang hihingin nila sa kaniya. <strong><sup>49 </sup></strong>“Ako ay pumarito upang magpaningas ng apoy sa lupa, at ano pa ang nanaisin ko kung ito ay nasindihan na? <strong><sup>50 </sup></strong>Sa katunayan, mayroon akong bautismo na sa akin ay ibabautismo, at gayon na lamang ang aking pamimighati hanggang sa matapos ito! <strong><sup>51 </sup></strong>Inaakala ba ninyo na ako ay pumarito upang magbigay ng kapayapaan sa lupa? Sinasabi ko sa inyo, hindi nga, kundi sa halip ay pagkakabaha-bahagi. <strong><sup>52 </sup></strong>Sapagkat mula ngayon ay magkakaroon ng lima sa isang bahay na nababahagi, tatlo laban sa dalawa at dalawa laban sa tatlo. <strong><sup>53 </sup></strong>Mababahagi sila, ama laban sa anak na lalaki at anak na lalaki laban sa ama, ina laban sa anak na babae at anak na babae laban sa kaniyang ina, biyenang babae laban sa kaniyang manugang na babae at manugang na babae laban sa kaniyang biyenang babae.” <strong><sup>54 </sup></strong>Nang magkagayon ay sinabi pa rin niya sa mga pulutong: “Kapag nakakita kayo ng ulap na lumilitaw sa mga kanluraning bahagi, karaka-raka ninyong sinasabi, ‘Isang bagyo ang darating,’ at gayon nga ang nangyayari. <strong><sup>55 </sup></strong>At kapag nakita ninyo na humihihip ang hanging timugan, sinasabi ninyo, ‘Magkakaroon ng matinding init,’ at ito ay nagaganap. <strong><sup>56 </sup></strong>Mga mapagpaimbabaw, alam ninyo kung paano susuriin ang panlabas na kaanyuan ng lupa at kalangitan, ngunit paano ngang hindi ninyo alam kung paano susuriin ang mismong panahong ito? <strong><sup>57 </sup></strong>Bakit hindi rin kayo humatol sa ganang inyo kung ano ang matuwid? <strong><sup>58 </sup></strong>Halimbawa, kapag pumaparoon ka sa isang tagapamahala kasama ng iyong kalaban sa batas, kumilos ka na, habang nasa daan, na lutasin ang usapin sa kaniya, upang hindi ka na niya dalhin sa harap ng hukom, at dalhin ka ng hukom sa opisyal ng hukuman, at itapon ka ng opisyal ng hukuman sa bilangguan. <strong><sup>59 </sup></strong>Sinasabi ko sa iyo, Tiyak na hindi ka lalabas mula roon hanggang sa mabayaran mo ang huling maliit na barya na napakaliit ng halaga.”</p><p></p></div>
<div class="extScrpCite"><p><a href="011_SEC-.04E.xhtml#citationsource30">^ <strong>(Luc. 13:1-21)</strong></a> <span id="citation30"></span>Nang mismong kapanahunang iyon, ang ilang naroroon ay nag-ulat sa kaniya tungkol sa mga taga-Galilea na ang dugo ay inihalo ni Pilato sa kanilang mga hain. <strong><sup>2 </sup></strong>Kaya bilang tugon ay sinabi niya sa kanila: “Inaakala ba ninyo na ang mga taga-Galileang ito ay naging higit na makasalanan kaysa sa lahat ng iba pang taga-Galilea sapagkat nagdusa sila ng mga bagay na ito? <strong><sup>3 </sup></strong>Sinasabi ko sa inyo, hindi nga; ngunit, malibang magsisi kayo, mapupuksa kayong lahat sa katulad na paraan. <strong><sup>4 </sup></strong>O yaong labingwalo na nabagsakan ng tore sa Siloam, na siyang ikinamatay nila, inaakala ba ninyo na naging mas malaki ang kanilang utang kaysa sa lahat ng iba pang mga tao na nananahanan sa Jerusalem? <strong><sup>5 </sup></strong>Sinasabi ko sa inyo, hindi nga; ngunit, malibang magsisi kayo, mapupuksa kayong lahat sa gayunding paraan.” <strong><sup>6 </sup></strong>Sa gayon ay inilahad pa niya ang ilustrasyong ito: “Isang tao ang may puno ng igos na nakatanim sa kaniyang ubasan, at pumaroon siya upang humanap ng bunga roon, ngunit walang nasumpungan. <strong><sup>7 </sup></strong>Sa gayon ay sinabi niya sa tagapag-alaga ng ubasan, ‘Narito, tatlong taon na akong pumaparito at naghahanap ng bunga sa puno ng igos na ito, ngunit wala akong nasumpungan. Putulin mo ito! Bakit nga pananatilihin nitong walang-silbi ang lupa?’ <strong><sup>8 </sup></strong>Bilang tugon ay sinabi niya sa kaniya, ‘Panginoon, pabayaan mo rin iyon sa taóng ito, hanggang sa humukay ako sa palibot nito at maglagay ng pataba; <strong><sup>9 </sup></strong>at kung magluwal nga ito ng bunga sa hinaharap, mabuti naman; ngunit kung hindi, puputulin mo iyon.’ ” <strong><sup>10 </sup></strong>Nagtuturo nga siya noon sa isa sa mga sinagoga nang sabbath. <strong><sup>11 </sup></strong>At, narito! isang babae na may espiritu ng panghihina sa loob ng labingwalong taon, at siya ay hukot na hukot at hindi man lamang makaunat. <strong><sup>12 </sup></strong>Nang makita niya siya, kinausap siya ni Jesus at sinabi sa kaniya: “Babae, pinalalaya ka na mula sa iyong panghihina.” <strong><sup>13 </sup></strong>At ipinatong niya ang kaniyang kamay sa kaniya; at kaagad siyang umunat, at nagsimulang lumuwalhati sa Diyos. <strong><sup>14 </sup></strong>Ngunit bilang tugon, ang punong opisyal ng sinagoga, palibhasa’y galít sapagkat ginawa ni Jesus ang pagpapagaling nang sabbath, ay nagsimulang magsabi sa pulutong: “May anim na araw kung kailan dapat gawin ang gawain; kaya nga sa mga ito ay pumarito kayo at mapagaling, at huwag sa araw ng sabbath.” <strong><sup>15 </sup></strong>Gayunman, ang Panginoon ay sumagot sa kaniya at nagsabi: “Mga mapagpaimbabaw, hindi ba kapag sabbath ay kinakalagan ng bawat isa sa inyo ang kaniyang toro o ang kaniyang asno mula sa kuwadra at inaakay ito upang painumin? <strong><sup>16 </sup></strong>Hindi ba nararapat lamang, kung gayon, na ang babaing ito na isang anak ni Abraham, at iginapos ni Satanas, narito! labingwalong taon nga, ay makalagan mula sa gapos na ito sa araw ng sabbath?” <strong><sup>17 </sup></strong>Buweno, nang sabihin niya ang mga bagay na ito, ang lahat ng mga sumasalansang sa kaniya ay napahiya; ngunit ang buong pulutong ay nagsimulang magsaya sa lahat ng maluluwalhating bagay na kaniyang ginawa. <strong><sup>18 </sup></strong>Kaya nga sinabi pa niya: “Ano ang katulad ng kaharian ng Diyos, at sa ano ko ito ihahambing? <strong><sup>19 </sup></strong>Tulad ito ng butil ng mustasa na kinuha ng isang tao at inilagay sa kaniyang hardin, at ito ay tumubo at naging punungkahoy, at ang mga ibon sa langit ay sumilong sa mga sanga nito.” <strong><sup>20 </sup></strong>At muli ay sinabi niya: “Sa ano ko ihahambing ang kaharian ng Diyos? <strong><sup>21 </sup></strong>Tulad ito ng lebadura, na kinuha ng isang babae at itinago sa tatlong malalaking takal ng harina hanggang sa mapaalsa ang buong limpak.”</p><p></p></div>
<div class="extScrpCite"><p><a href="011_SEC-.04E.xhtml#citationsource31">^ <strong>(Juan 10:1-39)</strong></a> <span id="citation31"></span>“Katotohanang-katotohanang sinasabi ko sa inyo, Siya na hindi pumapasok sa kulungan ng tupa sa pamamagitan ng pinto kundi umaakyat sa iba pang dako, ang isang iyon ay isang magnanakaw at isang mandarambong. <strong><sup>2 </sup></strong>Ngunit siya na pumapasok sa pamamagitan ng pinto ay pastol ng mga tupa. <strong><sup>3 </sup></strong>Ang bantay-pinto ay nagbubukas sa isang ito, at ang mga tupa ay nakikinig sa kaniyang tinig, at tinatawag niya ang kaniyang sariling mga tupa sa pangalan at inaakay silang palabas. <strong><sup>4 </sup></strong>Kapag nailabas na niya ang lahat ng sa kaniya, humahayo siya sa unahan nila, at ang mga tupa ay sumusunod sa kaniya, sapagkat kilala nila ang kaniyang tinig. <strong><sup>5 </sup></strong>Ang ibang tao ay hindi nga nila susundan kundi tatakas mula sa kaniya, sapagkat hindi nila kilala ang tinig ng ibang mga tao.” <strong><sup>6 </sup></strong>Sinalita ni Jesus sa kanila ang paghahambing na ito; ngunit hindi nila nalaman kung ano ang kahulugan ng mga bagay na sinasalita niya sa kanila. <strong><sup>7 </sup></strong>Sa gayon ay sinabing muli ni Jesus: “Katotohanang-katotohanang sinasabi ko sa inyo, Ako ang pinto ng mga tupa. <strong><sup>8 </sup></strong>Ang lahat niyaong mga dumating na kahalili ko ay mga magnanakaw at mga mandarambong; ngunit ang mga tupa ay hindi nakikinig sa kanila. <strong><sup>9 </sup></strong>Ako ang pinto; ang sinumang pumasok sa pamamagitan ko ay maliligtas, at papasok siya at lalabas at makasusumpong ng pastulan. <strong><sup>10 </sup></strong>Ang magnanakaw ay hindi pumaparito malibang upang magnakaw at pumatay at pumuksa. Ako ay pumarito upang magkaroon sila ng buhay at magkaroon nito nang sagana. <strong><sup>11 </sup></strong>Ako ang mabuting pastol; ibinibigay ng mabuting pastol ang kaniyang kaluluwa alang-alang sa mga tupa. <strong><sup>12 </sup></strong>Ang taong upahan, na hindi pastol at hindi sa kaniya ang mga tupa, ay nakakakita na dumarating ang lobo at iniiwan ang mga tupa at tumatakas—at inaagaw sila ng lobo at pinangangalat sila— <strong><sup>13 </sup></strong>sapagkat siya ay isang taong upahan at hindi nagmamalasakit sa mga tupa. <strong><sup>14 </sup></strong>Ako ang mabuting pastol, at kilala ko ang aking mga tupa at kilala ako ng aking mga tupa, <strong><sup>15 </sup></strong>kung paanong kilala ako ng Ama at kilala ko ang Ama; at ibinibigay ko ang aking kaluluwa alang-alang sa mga tupa. <strong><sup>16 </sup></strong>“At mayroon akong ibang mga tupa, na hindi sa kulungang ito; ang mga iyon din ay dapat kong dalhin, at makikinig sila sa aking tinig, at sila ay magiging isang kawan, isang pastol. <strong><sup>17 </sup></strong>Ito ang dahilan kung bakit ako iniibig ng Ama, sapagkat ibinibigay ko ang aking kaluluwa, upang tanggapin ko itong muli. <strong><sup>18 </sup></strong>Walang tao ang kumuha nito sa akin, kundi ibinibigay ko ito sa sarili kong pagkukusa. May awtoridad ako na ibigay ito, at may awtoridad ako na tanggapin itong muli. Ang utos tungkol dito ay tinanggap ko mula sa aking Ama.” <strong><sup>19 </sup></strong>Muli ay isang pagkakabaha-bahagi ang naganap sa gitna ng mga Judio dahil sa mga salitang ito. <strong><sup>20 </sup></strong>Marami sa kanila ang nagsasabi: “Siya ay may demonyo at baliw. Bakit kayo nakikinig sa kaniya?” <strong><sup>21 </sup></strong>Ang iba ay nagsasabi: “Hindi ito mga pananalita ng isang taong inaalihan ng demonyo. Ang isang demonyo ay hindi makapagdidilat ng mga mata ng mga taong bulag, hindi ba?” <strong><sup>22 </sup></strong>Nang panahong iyon ang kapistahan ng pag-aalay ay naganap sa Jerusalem. Panahon noon ng taglamig, <strong><sup>23 </sup></strong>at si Jesus ay naglalakad sa templo sa kolonada ni Solomon. <strong><sup>24 </sup></strong>Sa gayon ay pumalibot sa kaniya ang mga Judio at nagsimulang magsabi sa kaniya: “Hanggang kailan mo ibibitin sa alinlangan ang aming mga kaluluwa? Kung ikaw ang Kristo, sabihin mo sa amin nang tahasan.” <strong><sup>25 </sup></strong>Sumagot si Jesus sa kanila: “Sinabi ko na sa inyo, at gayunma’y hindi kayo naniniwala. Ang mga gawa na aking ginagawa sa pangalan ng aking Ama, ang mga ito ang nagpapatotoo tungkol sa akin. <strong><sup>26 </sup></strong>Ngunit hindi kayo naniniwala, sapagkat hindi ko kayo mga tupa. <strong><sup>27 </sup></strong>Ang aking mga tupa ay nakikinig sa aking tinig, at kilala ko sila, at sumusunod sila sa akin. <strong><sup>28 </sup></strong>At binibigyan ko sila ng buhay na walang hanggan, at hindi nga sila mapupuksa kailanman, at walang sinumang aagaw sa kanila mula sa aking kamay. <strong><sup>29 </sup></strong>Ang ibinigay sa akin ng aking Ama ay mas dakila kaysa sa lahat ng iba pang bagay, at walang sinuman ang makaaagaw sa kanila mula sa kamay ng Ama. <strong><sup>30 </sup></strong>Ako at ang Ama ay iisa.” <strong><sup>31 </sup></strong>Minsan pa ang mga Judio ay dumampot ng mga bato upang batuhin siya. <strong><sup>32 </sup></strong>Si Jesus ay tumugon sa kanila: “Nagtanghal ako sa inyo ng maraming maiinam na gawa mula sa Ama. Alin sa mga gawang iyon ang dahilan kung kaya ninyo ako babatuhin?” <strong><sup>33 </sup></strong>Sumagot ang mga Judio sa kaniya: “Babatuhin ka namin, hindi dahil sa mainam na gawa, kundi dahil sa pamumusong, sapagkat ikaw nga, bagaman isang tao ay ginagawa mong diyos ang iyong sarili.” <strong><sup>34 </sup></strong>Sumagot si Jesus sa kanila: “Hindi ba nakasulat sa inyong Kautusan, ‘Ako ay nagsabi: “Kayo ay mga diyos” ’? <strong><sup>35 </sup></strong>Kung tinawag niya na ‘mga diyos’ yaong mga laban sa kanila ay dumating ang salita ng Diyos, at gayunma’y hindi mapawawalang-bisa ang Kasulatan, <strong><sup>36 </sup></strong>sinasabi ba ninyo sa akin na pinabanal ng Ama at isinugo sa sanlibutan, ‘Namumusong ka,’ sapagkat sinabi ko, Ako ang Anak ng Diyos? <strong><sup>37 </sup></strong>Kung hindi ko ginagawa ang mga gawa ng aking Ama, huwag kayong maniwala sa akin. <strong><sup>38 </sup></strong>Ngunit kung ginagawa ko ang mga iyon, kahit na hindi kayo naniniwala sa akin, maniwala kayo sa mga gawa, upang inyong malaman at patuloy na malaman na ang Ama ay kaisa ko at ako ay kaisa ng Ama.” <strong><sup>39 </sup></strong>Sa gayon ay tinangka nilang dakpin siyang muli; ngunit nakalayo siya mula sa kanilang mga kamay.</p><p></p></div>
</div>
</div>
</body>
</html>
